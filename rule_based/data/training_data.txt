蝶恋花
临水人家深宅院。阶下残花，门外斜阳岸。柳舞面尘千万线。青楼百尺临天半。
楼上东风春不浅。十二阑干，尽日珠帘卷。有个离人凝泪眼。淡烟芳草连云远。
蝶恋花
槛菊愁烟兰泣露。罗幕轻寒，燕子双来去。明月不谙离恨苦。斜光到晓穿朱户。
昨夜西风雕碧树。独上高楼，望尽天涯路。欲寄彩笺兼尺素。山长水阔知何处。
蝶恋花
绿水波平花烂漫。照影红妆，步转垂杨岸。别后深情将为断。相逢添得人留恋。
絮软丝轻无系绊。烟惹风迎，并入春心乱。和泪语娇声又颤。行行尽远犹回面。
蝶恋花
移得绿杨栽后院。学舞宫腰，二月青犹短。不比灞陵多送远。残丝乱絮东西岸。
几叶小眉寒不展。莫唱阳关，真个肠先断。分付与春休细看。条条尽是离人怨。
蝶恋花
一霎秋风惊画扇。艳粉娇红，尚拆荷花面。草际露垂虫响遍。珠帘不下留归燕。
扫掠亭台开小院。四坐清欢，莫放金杯浅。龟鹤命长松寿远。阳春一曲情千万。
蝶恋花
紫菊初生朱槿坠。月好风清，渐有中秋意。更漏乍长天似水。银屏展尽遥山翠。
绣幕卷波香引穗。急管繁弦，共庆人间瑞。满酌玉杯萦舞袂。南春祝寿千千岁。
蝶恋花
帘幕风轻双语燕。午醉醒来，柳絮飞撩乱。心事一春犹未见。余花落尽青苔院。
百尺朱楼闲倚遍。薄雨浓云，抵死遮人面。消息未知归早晚。斜阳只送平波远。
蝶恋花
南雁依稀回侧阵。雪霁墙阴，偏觉兰牙嫩。中夜梦余消酒困。炉香卷穗灯生晕。
急景流年都一瞬。往事前欢，未免萦方寸。腊后花期知渐近。寒梅已作东风信。
蝶恋花
紫府群仙名籍秘。五色班龙，暂降人间世。海变沧田都不记。蟠桃一熟三千岁。
露滴彩旌云绕秋，谁信壶中，别有笙歌地。门外落花随水逝。相看莫惜尊前醉。
蝶恋花
帘幕东风寒料峭。雪里香梅，先报春来早。红蜡枝头双燕小。金刀剪彩呈纤巧。
旋暖金炉薰蕙藻。酒入横波，困不禁烦恼。绣被五更春睡好。罗帏不觉纱窗晓。
蝶恋花
南雁依稀回侧阵。雪霁墙阴，遍觉兰芽嫩。中夜梦余消酒困。炉香卷穗灯生晕。
急景流年都一瞬。往事前欢，未免萦方寸。腊后花期知渐近。东风已作寒梅信。
蝶恋花
腊雪初销梅蕊绽。梅雪相和，喜鹊穿花转。睡起夕阳迷醉眼。新愁长向东风乱。
瘦觉玉肌罗带缓。红杏梢头，二月春犹浅。望极不来芳信断。音书纵有争如见。
蝶恋花
海燕双来归画栋。帘影无风，花影频移动。半醉腾腾春睡重。绿鬟堆枕香云拥。
翠被双盘金缕凤。忆得前春，有个人人共。花里黄莺时一弄。日斜惊起相思梦。
蝶恋花
面旋落花风荡漾。柳重烟深，雪絮飞来往。雨后轻寒犹未放。春愁酒病成惆怅。
枕畔屏山围碧浪。翠被华灯，夜夜空相向。寂寞起来褰绣幌。月明正在梨花上。
蝶恋花
帘幕风轻双语燕。午后醒来，柳絮飞撩乱。心事一春犹未见。红英落尽青苔院。
百尺朱楼闲倚遍。薄雨浓云，抵死遮人面。羌管不须吹别怨。无肠更为新声断。
蝶恋花
永日环堤乘彩舫。烟草萧疏，恰似晴江上。水浸碧天风皱浪。菱花荇蔓随双桨。
红粉佳人翻丽唱。惊起鸳鸯，两两飞相向。且把金尊倾美酿。休思往事成惆怅。
蝶恋花
越女采莲秋水畔。窄袖轻罗，暗露双金钏。照影摘花花似面。芳心只共丝争乱。
鸂鶒滩头风浪晚。雾重烟轻，不见来时伴。隐隐歌声归棹远。离愁引著江南岸。
蝶恋花
水浸秋天风皱浪。缥缈仙舟，只似秋天上。和露采莲愁一饷。看花却是啼妆样。
折得莲茎丝未放。莲断丝牵，特地成惆怅。归棹莫随花荡漾。江头有个人想望。
蝶恋花
梨叶初红蝉韵歇。银汉风高，玉管声凄切。枕簟乍凉铜漏彻。谁教社燕轻离别。
草际虫吟秋露结。宿酒醒来，不记归时节。多少衷肠犹未说。珠帘夜夜朦胧月。
蝶恋花
翠苑红芳晴满目。绮席流莺，上下长相逐。紫陌闲随金轣辘。马蹄踏遍春郊绿。
一觉年华春梦促。往事悠悠，百种寻思足。烟雨满楼山断续。人闲倚遍阑干曲。
蝶恋花
小院深深门掩亚。寂寞珠帘，画阁重重下。欲近禁烟微雨罢。绿杨深处秋千挂。
傅粉狂游犹未舍。不念芳时。眉黛无人画。薄幸未归春去也。杏花零落香红谢。
蝶恋花
欲过清明烟雨细。小槛临窗，点点残花坠。梁燕语多惊晓睡。银屏一半堆香被。
新岁风光如旧岁。所恨征轮，渐渐程迢递。纵有远情难写寄。何妨解有相思泪。
蝶恋花
画阁归来春又晚。燕子双飞，柳软桃花浅。细雨满天风满院。愁眉敛尽无人见。
独倚阑干心绪乱。芳草芊绵，尚忆江南岸。风月无情人暗换。旧游如梦空肠断。
蝶恋花
尝爱西湖春色早。腊雪方销，已见桃开小。顷刻光阴都过了。如今绿暗红英少。
且趁余花谋一笑。况有笙歌，艳态相萦绕。老去风情应不到。凭君剩把芳尊倒。
蝶恋花
几度兰房听禁漏，臂上残妆，印得香盈袖。酒力融融香汗透。春娇入眼横波留。
不见些时眉已皱。水阔山遥，乍向分飞后。大抵有情须感旧。肌肤拚为伊销瘦。
蝶恋花
宝琢珊瑚山样瘦。缓髻轻拢，一朵云生袖。昨夜佳人初命偶。论情旋旋移相就。
几叠鸳衾红浪皱。暗觉金钗，磔磔声相扣。一自楚台人梦后。凄凉暮雨沾裀绣。
蝶恋花
一掬天和金粉腻。莲子心中，自有深深意。意密莲深秋正媚。将花寄恨无人会。
桥上少年桥下水。小棹归时，不语牵红袂。浪浅荷心圆又碎。无端欲伴相思泪。
蝶恋花
百种相思千种恨。早是伤春，那更春醪困。薄幸辜人终不愤。何时枕畔分明问。
懊恼风流心一寸。强醉偷眠，也即依前闷。此意为君君不信。泪珠滴尽愁难尽。
蝶恋花
卷絮风头寒欲尽。坠粉飘红，日日香成阵。新酒又添残酒困。今春不减前春恨。
蝶去莺飞无处问。隔水高楼，望断双鱼信。恼乱层波横一寸。斜阳只与黄昏近。
蝶恋花
初捻霜纨生怅望。隔叶莺声，似学秦娥唱。午睡醒来慵一饷。双纹翠簟铺寒浪。
雨罢苹风吹碧涨。脉脉荷花，泪脸红相向。斜贴绿云新月上。弯环正是愁眉样。
蝶恋花
庭院碧苔红叶遍。金菊开时，已近重阳宴。日日露荷凋绿扇。粉塘烟水澄如练。
试倚凉风醒酒面。雁字来时，恰向层楼见。几点护霜云影转。谁家芦管吹秋怨。
蝶恋花
喜鹊桥成催凤驾。天为欢迟，乞与初凉夜。乞巧双蛾加意画。玉钩斜傍西南挂。
分钿擘钗凉叶下。香袖凭肩，谁记当时话。路隔银河犹可借。世间离恨何年罢。
蝶恋花
碧草池塘春又晚。小叶风娇，尚学娥妆浅。双燕来时还念远。珠帘绣户杨花满。
绿柱频移弦易断。细看秦筝，正似人情短。一曲啼乌心绪乱。红颜暗与流年换。
蝶恋花
碾玉钗头双凤小。倒晕工夫，画得宫眉巧。嫩麹罗裙胜碧草。鸳鸯绣字春衫好。
三月露桃芳意早。细看花枝，人面争多少。水调声长歌未了。掌中杯尽东池晓。
蝶恋花
醉别西楼醒不记。春梦秋云，聚散真容易。斜月半窗还少睡。画屏闲展吴山翠。
衣上酒痕诗里字。点点行行，总是凄凉意。红烛自怜无好计。夜寒空替人垂泪。
蝶恋花
欲减罗衣寒未去，不卷珠帘，人在深深处。残杏枝头花几许。啼红正恨清明雨。
尽日沈香烟一缕。宿酒醒迟，恼破春情绪。远信还因归燕误。小屏风上西江路。
蝶恋花
千叶早梅夸百媚。笑面凌寒，内样妆先试。月脸冰肌香细腻。风流新称东君意。
一捻年光春有味。江北江南，更有谁相比。横玉声中吹满地。好枝长恨无人寄。
蝶恋花
笑艳秋莲生绿浦。红脸青腰，旧识凌波女。照影弄妆娇欲语。西风岂是繁花主。
可恨良辰天不与。才过斜阳，又是黄昏雨。朝落暮开空自许。竟无人解知心苦。
蝶恋花
碧落秋风吹玉树。翠节红旌，晚过银河路。休笑星机停弄杼。凤帏已在云深处。
楼上金针穿绣缕。谁管天边，隔岁分飞苦。试等夜阑寻别绪。泪痕千点罗衣露。
蝶恋花
碧玉高楼临水住。红杏开时，花底曾相遇。一曲阳春春已暮。晓莺声断朝云去。
远水来从楼下路。过尽流波，未得鱼中素。月细风尖垂柳渡。梦魂长在分襟处。
蝶恋花
梦入江南烟水路。行尽江南，不与离人遇。睡里消魂无说处。觉来惆怅消魂误。
欲尽此情书尺素。浮雁沈鱼，终了无凭据。却倚缓弦歌别绪。断肠移破秦筝柱。
蝶恋花
黄菊开时伤聚散。曾记花前，共说深深愿。重见金英人未见。相思一夜天涯远。
罗带同心闲结遍。带易成双，人恨成双晚。欲写彩笺书别怨。泪痕早已先书满。
蝶恋花
花褪残红青杏小。燕子飞时，绿水人家绕。枝上柳绵吹又少。天涯何处无芳草。
墙里秋千墙外道。墙外行人，墙里佳人笑。笑渐不闻声渐悄。多情却被无情恼。
蝶恋花
一颗樱桃樊素口。不爱黄金，只爱人长久。学画鸦儿犹未就。眉尖已作伤春皱。
扑蝶西园随伴走。花落花开，渐解相思瘦。破镜重圆人在否。章台折尽青青柳。
蝶恋花
雨后春容清更丽。只有离人，幽恨终难洗。北固山前三面水。碧琼梳拥青螺髻。
一纸乡书来万里。问我何年，真个成归计。白首送春拚一醉。东风吹破千行泪。
蝶恋花
簌簌无风花自亸。寂寞园林，柳老樱桃过。落日多情还照坐。山青一点横云破。
路尽河回千转柁。系缆渔村，月暗孤灯火。凭仗飞魂招楚些。我思君处君思我。
蝶恋花
灯火钱塘三五夜。明月如霜，照见人如画。帐底吹笙香吐麝。此般风味应无价。
寂寞山城人老也。击鼓吹箫，乍入农桑社。火冷灯稀霜露下。昏昏雪意云垂野。
蝶恋花
帘外东风交雨霰。帘里佳人，笑语如莺燕。深惜今年正月暖。灯光酒色摇金盏。
掺鼓渔阳挝未遍。舞褪琼钗，汗湿香罗软。今夜何人吟古怨。清诗未就冰生砚。
蝶恋花
自古涟漪佳绝地。绕郭荷花，欲把吴兴比。倦客尘埃何处洗。真君堂下寒泉水。
左海门前酤酒市。夜半潮来，月下孤舟起。倾盖相逢拚一醉。双凫飞去人千里。
蝶恋花
云水萦回溪上路。叠叠青山，环绕溪东注。月白沙汀翘宿鹭。更无一点尘来处。
溪叟相看私自语。底事区区，苦要为官去。尊酒不空田百亩。归来分得闲中趣。
蝶恋花
别酒劝君君一醉。清润潘郎，又是何郎婿。记取钗头新利市。莫将分付东邻子。
回首长安佳丽地。三十年前，我是风流帅。为向青楼寻旧事。花枝缺处余名字。
蝶恋花
泛泛东风初破五。江柳微黄，万万千千缕。佳气郁葱来绣户。当年江上生奇女。
一盏寿觞谁与举。三个明珠，膝上王文度，放尽穷鳞看圉圉。天公为下曼陀雨。
蝶恋花
春事阑珊芳草歇。客里风光，又过清明节。小院黄昏人忆别。落红处处闻啼鴂。
咫尺江山分楚越。目断魂销，应是音尘绝。梦破五更心欲折。角声吹落梅花月。
蝶恋花
记得画屏初会遇。好梦惊回，望断高唐路。燕子双飞来又去。纱窗几度春光暮。
那日绣帘相见处。低眼佯行，笑整香云缕。敛尽春山羞不语。人前深意难轻诉。
蝶恋花
昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。
羁舍留连归计未。梦断魂销，一枕相思泪。衣带渐宽无别意。新书报我添憔悴。
蝶恋花
雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。
苦被多情相折挫。病绪厌厌，浑似年时个。绕遍回廊还独坐。月笼云暗重门锁。
蝶恋花
蝶懒莺慵春过半。花落狂风，小院残红满。午醉未醒红日晚。黄昏帘幕无人卷。
云鬓蓬松眉黛浅。总是愁媒，欲诉谁消遣。未信此情难系绊。杨花犹有东风管。
蝶恋花
天淡云闲晴昼永。庭户深沈，满地梧桐影。骨冷魂清如梦醒。梦回犹是前时景。
取次杯盘催酩酊。醉帽频欹，又被风吹正。踏月归来人已静。恍疑身在蓬莱顶。
蝶恋花
玉骨冰肌天所赋。似与神仙，来作烟霞侣。枕畔拈来亲手付。书窗终日常相顾。
几度离披留不住。依旧清香，只欠能言语。再送神仙须爱护。他时却待亲来取。
蝶恋花
万事都归一梦了。曾向邯郸，枕上教知道。百岁年光谁得到。其间忧患知多少。
无事且频开口笑。纵酒狂歌，销遣闲烦恼。金谷繁花春正好。玉山一任樽前倒。
蝶恋花
为爱梅花如粉面。天与工夫，不似人间见。几度拈来亲比看。工夫却是花枝浅。
觅得归来临几砚。尽日相看，默默情无限。更不嗅时须百遍。分明销得人肠断。
蝶恋花
帘外飞花湖上语。不恨花飞，只恨人难住。多谢雨来留得住。看看却恐晴催去。
寸寸离肠须会取。今日宁宁，明日从谁诉。怎得此身如去路。迢迢长在君行处。
蝶恋花
雪后江城红日晚。暖入香梢，渐觉玲珑满。仿佛临风妆半面。冰帘斜卷谁庭院。
折向樽前君细看。便是江南，寄我人还远。手把此枝多少怨。小楼横笛吹肠断。
蝶恋花
深炷熏炉小扃院。手捻黄花，尚觉金犹浅。回首画堂双语燕。无情渐渐看人远。
相见争如初不见。短鬓潘郎，斗觉年华换。最是西风吹不断。心头往事歌中怨。
蝶恋花
海角芳菲留不住。笔下风生，吹入青云去。仙籍有名天赐与。致君事业安排取。
要识世间平坦路。当使人人，各有安身处。黑发便逢尧舜主。笑人白首耕南亩。
蝶恋花
潋滟长波迎鹢首。雨淡烟轻，过了清明候。岸草汀花浑似旧。行人只是添清瘦。
沈水香消罗袂透。双舻声中，午梦初惊后。枕上懵腾犹病酒。卷帘数尽长堤柳。
蝶恋花
骨秀肌香冰雪莹。潇洒风标，赋得温柔性。松髻遗钿慵不整。花时长是厌厌病。
枕上晓来残酒醒。一带屏山，千里江南景。指点烟村横小艇。何时携手重寻胜。
蝶恋花
晓日窥轩双燕语。似与佳人，共惜春将暮。屈指艳阳都几许。可无时霎闲风雨。
流水落花无问处。只有飞云，冉冉来还去。持酒劝云云且住。凭君碍断春归路。
蝶恋花
紫燕双飞深院静。簟枕纱厨，睡起娇如病。一线碧烟萦藻井。小鬟茶进龙香饼。
拂拭菱花看宝镜。玉指纤纤，捻唾撩云鬓。闲折海榴过翠径。雪猫戏扑风花影。
蝶恋花
并倚香肩颜斗玉。鬓角参差，分映芭蕉绿。厌见兵戈争鼎足。寻芳共把遗编躅。
闺阁风流谁可续。沈想清标，合贮黄金屋。江左百年传旧俗。后宫只解呈新曲。
蝶恋花
新草池塘烟漠漠。一夜轻雷，拆破夭桃萼。骤雨隔帘时一作。余寒犹泥罗衫薄。
斜日高楼明锦幕。楼上佳人，痴倚阑干角。心事不知缘底恶。对花珠泪双双落。
蝶恋花
金凤花开红落砌。帘卷斜阳，雨后凉风细。最是人间佳景致。小楼可惜人孤倚。
蛱蝶飞来花上戏。对对飞来，对对还飞去。到眼物情都触意。如何制得相思泪。
蝶恋花
语燕飞来惊昼睡。起步花阑，更觉无情绪。绿草离离蝴蝶戏。南园正是相思地。
池上晚来微雨霁。杨柳芙蓉，已作新凉味。目断云山君不至。香醪著意催人醉。
蝶恋花
今岁元宵明月好。想见家山，车马应填道。路远梦魂飞不到。清光千里空相照。
花满红楼珠箔绕。当日风流，更许谁同调。何事霜华催鬓老。把杯独对嫦娥笑。
蝶恋花
舟泊浔阳城下住。杳蔼昏鸦，点点云边树。九派江分从此去。烟波一望空无际。
今夜月明风细细。枫叶芦花，的是凄凉地。不必琵琶能触意。一樽自湿青衫泪。
蝶恋花
千古涟漪清绝地。海岱楼高，下瞰秦淮尾。水浸碧天天似水。广寒宫阙人间世。
霭霭春和生海市。鳌戴三山，顷刻随轮至。宝月圆时多异气。夜光一颗千金贵。
蝶恋花
欲减罗衣寒未去。不卷珠帘，人在深深处。红杏枝头花几许。啼痕止恨清明雨。
尽日沈烟香一缕。宿雨醒迟，恼破春情绪。飞燕又将归信误。小屏风上西江路。
蝶恋花
卷絮风头寒欲尽。坠粉飘香，日日红成阵。新酒又添残酒困。今春不减前春恨。
蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。
蝶恋花
小院朱扉开一扇。内样新妆，镜里分明见。眉晕半深唇注浅。朵云冠子偏宜面。
被掩芙蓉熏麝煎。帘影沈沈，只有双飞燕。心事向人犹勔腼。强来窗下寻针线。
蝶恋花
几许伤春春复暮。杨柳清阴，偏碍游丝度。天际小山桃叶步。白头花满湔裙处。
竟日微吟长短句。帘影灯昏，心寄胡琴语。数点雨声风约住。朦胧淡月云来去。
蝶恋花
九里山前千里路。流水无情。只送行人去。路转河回寒日暮。连峰不许得回顾。
水解随人花却住。衾冷香销，但有残妆污。泪入长江空几许。双洪一抹无寻处。
蝶恋花
爱日轻明新雪后。柳眼星星，渐欲穿窗牖。不待长亭倾别酒。一枝已入骚人手。
浅浅挼蓝轻蜡透。过尽冰霜，便与春争秀。强对青铜簪白首。老来风味难依旧。
蝶恋花
桃萼新香梅落后。暗叶藏鸦，苒苒垂亭牖。舞困低迷如著酒。乱丝偏近游人手。
雨过朦胧斜日透。客舍青青，特地添明秀。莫话扬鞭回别首。渭城荒远无交旧。
蝶恋花
蠢蠢黄金初脱后。暖日飞绵，取次黏窗牖。不见长条低拂酒。赠行应已输先手。
莺掷金梭飞不透。小榭危楼，处处添奇秀。何日隋堤萦马首。路长人倦空思旧。
蝶恋花
小阁阴阴人寂后。翠幕褰风，烛影摇疏牖。夜半霜寒初索酒。金刀正在柔荑手。
彩薄粉轻光欲透。小叶尖新，未放双眉秀。记得长条垂鹢首。别离情味还依旧。
蝶恋花
海角芳菲留不住。笔下风生，飞入青云去。仙箓有名天赐与。致君事业安排取。
要识世间平坦路。当使人人，各有安心处。黑发便逢尧舜主。笑人白首归南亩。
蝶恋花
豆蔻梢头春色浅。新试纱衣，拂袖东风软。红日三竿帘幕卷。画楼影里双飞燕。
拢鬓步摇青玉碾。缺样花枝，叶叶蜂儿颤。独倚阑干凝望远。一川烟草平如剪。
蝶恋花
闻说君家传窈窕。秀色天真，更夺丹青妙。细意端相都总好。春愁春媚生颦笑。
琼玉胸前金凤小。那得殷勤，细托琵琶道。十二峰云遮醉倒。华灯翠帐花相照。
蝶恋花
江接寒溪家已近。想见秋琰，松菊荒三径。目送吴山秋色尽。星星却入双蓬鬓。
凫短鹤长真个定。勋业来迟，不用频看镜。懒出问人人不问。绿尊倒尽横书枕。
蝶恋花
红杏梢头寒食雨。燕子泥新，不住飞来去。行傍柳阴闻好语。莺儿穿过黄金缕。
桑落酒寒杯懒举。总被多情，做得无情绪。春过二分能几许。银台新火重帘暮。
蝶恋花
三叠阑干铺碧瓦。小雨新晴，才过清明后。初见花王披衮绣。娇云瑞日明春昼。
彩女朝真天质秀。宝髻微遍，风卷霞衣皱。莫道东君情最厚。韶光半在东堂手。
蝶恋花
红影斑斑吹锦片。露叶烟梢，寒月娟娟满。更起绕庭行百遍。无人只有栖莺见。
觅个薄情心对换。愁绪偏长，不信春宵短。正是碧云音信断。半衾犹赖香熏暖。
蝶恋花
花里传觞飞羽过。渐觉金槽，月缺圆龙破。素手转罗酥作颗。鹅溪雪绢云腴堕。
七盏能醒千日卧。扶起瑶山，嫌怕香尘涴。醉色轻松留不可。清风停待些时过。
蝶恋花
不雨不晴秋气味。酒病秋怀，不做醒忪地。初换夹衣围翠被。蔷薇水润衙香腻。
旋折秋英餐露蕊。金缕虬团，更试康王水。幽梦不来寻小睡。无言划尽屏山翠。
蝶恋花
一水盈盈牛与女。目送经年，脉脉无由语。后夜鹊桥知暗度。持杯乞与开愁绪。
君似庾郎愁几许。万斛愁生，更作征人去。留定征鞍君且住。人间岂有无愁处。
蝶恋花
雨后春光浓似醉。著柳催花，节物侵龙忌。绣褓香闺当日珮。紫兰宫堕人间世。
歌管停云香吐穟。碧酒红裳，共祝鱼轩贵。天上阿环金箓秘。龟龄鹤寿三千岁。
蝶恋花
共乐堂深帘不卷。恻恻寒轻，二月春犹浅。续寿竞来歌舞院。龙涎香衫鲛绡段。
画栋朝飞双语燕。端似知人，著意窥金盏。柳外花前同祝愿。朱颜长在年龄远。
蝶恋花
风过涟漪纹縠细。十指香檀，惊破交禽睡。野蔌溪毛真易致。风流未减兰亭会。
击汰千艘供洛禊。映水垂杨，万缕拖浓翠。小海一声波上戏。殷勤留客千金意。
蝶恋花
二月春游须烂漫。秉烛看花，只为晨曦短。高举蜡薪通夕看。红光万丈腾天半。
寄语平时游冶伴。不负分阴，胜事输今段。灯火休催归小院。殷勤更照桃花面。
蝶恋花
只恐夜深花睡去。火照红妆，满意留宾住。凤烛千枝花四顾。消愁更待寻何处。
汉苑红光非浪语。栖静亭前，都是珊瑚树。便请催尊鸣酹鼓。明朝风恶飘红雨。
蝶恋花
百紫千红今烂熳。举烛辉花，莫厌烧令短。酒里逢花须细看。人生谁似英雄半。
安得红颜为老伴。妙舞花前，杨柳夸身段。已倒玉山迥竹院。清香不断风吹面。
蝶恋花
已过春分春欲去。千炬花间，作意留春住。一曲清歌无误顾。绕梁余韵归何处。
尽日劝春春不语。红气蒸霞，且看桃千树。才子霏谈更五鼓。剩看走笔挥风雨。
蝶恋花
翠袖盘花金捻线。晓炙银簧，劝饮随深浅。复幕重帘谁得见。余醺微觉红浮面。
别唤清商开绮宴。玉管双横，抹起梁州遍。白苎歌前寒莫怨。湘梅萼里春那远。
蝶恋花
千古铜台今莫问。流水浮云，歌舞西陵近。烟柳有情开不尽。东风约定年年信。
天与麟符行乐分。带缓球纹，雅宴催云鬓。翠雾萦纡销篆印。筝声恰度秋鸿阵。
蝶恋花
薄雪消时春已半。踏遍苍苔，手挽花枝看。一缕游丝牵不断。多情更觉蜂儿乱。
尽日平波回远岸。倒影浮光，却记冰初泮。酒力无多吹易散。余寒向晚风惊幔。
蝶恋花
帘卷真珠深院静。满地槐阴，镂日如云影。午枕花前情思凝。象床冰簟光相映。
过面风情如酒醒。沈水瓶寒，带绠来金井。涤尽烦襟无睡兴。阑干六曲还重凭。
蝶恋花
桂树新生都几许。兄弟骑龙，双入蟾宫去。一日两枝同折处。姮娥拍手都分与。
杨柳江头春色暮。白马青衫，两郡文章主。只恐远方难久住。高宗梦觉思霖雨。
蝶恋花
天意才晴风又雨。催得风前，日日吹轻絮。燕子不飞莺不语。满庭芳草空无数。
春去可堪人也去。枝上残红，不忍抬头觑。假使留春春肯住。唤谁相伴春同处。
蝶恋花
泪湿罗衣脂粉满。四叠阳关，唱到千千遍。人道山长山又断。萧萧微雨闻孤馆。
惜别伤离方寸乱。忘了临行，酒盏深和浅。好把音书凭过雁。东莱不似蓬莱远。
蝶恋花
暖日晴风初破冻。柳眼梅腮，已觉春心动。酒意诗情谁与共。泪融残粉花钿重。
乍试夹衫金缕缝。山枕斜欹，枕损钗头凤。独抱浓愁无好梦。夜阑犹剪灯花弄。
蝶恋花
永夜恹恹欢意少。空梦长安，认取长安道。为报今年春色好。花光月影宜相照。
随意杯盘虽草草。酒美梅酸，恰称人怀抱。醉莫插花花莫笑。可怜春似人将老。
蝶恋花
巧语娇莺春未暮。杨柳风流，恰过池塘雨。芳草满庭花满树。无情胡蝶飞来去。
睡起小奁香一缕。玉篆回纹，等个人分付。桃叶不言人不语。眉尖一点君知否。
蝶恋花
尽日东风吹绿树。向晚轻寒，数点催花雨。年少凄凉天付与。更堪春思萦离绪。
临水高楼携酒处。曾倚哀弦，歌断黄金缕。楼下水流何处去。凭栏目送苍烟暮。
蝶恋花
洲上百花如锦绣。水满池塘，更作溅溅溜。断送风光惟有酒。苦吟不怕因诗瘦。
寻壑经丘长是久。晚晚归来，稚子柴门候。万事付之醒梦后，眉头不为闲愁皱。
蝶恋花
百尺游丝当绣户。不系春晖，只系闲愁住。拾翠归来芳草路。避人蝴蝶双飞去。
因脸羞眉无意绪。陌上行人，记得清明否。消息未来池阁暮。濛濛一饷梨花雨。
蝶恋花
足力穷时山已晦。却上轻舟，急棹穿沙背。云影渐随风力退。一川月白寒光碎。
唤客主人陶谢辈。拂石移尊，不管游人醉。罗绮丛中无此会。只疑身在烟霞外。
蝶恋花
清晓天容争显晦。溪上群山，戢戢分驼背。谁似浮云知进退。疏林嫩日黄金碎。
夜枕不眠憎鼠辈。困眼贪晴，拚被风烟醉。天意有情人不会。分明置我风波外。
蝶恋花
百叠青山江一缕。十里人家，路绕南台去。榕叶满川飞白鹭。疏帘半卷黄昏雨。
楼阁峥嵘天尺五。荷芰风清，习习消袢暑。老子人间无著处。一尊来作横山主。
蝶恋花
小小芙蕖红半展。占早争先，不奈腰肢软。罗袜凌波娇欲颤。向人如诉闺中怨。
把酒与君成眷恋。约束新荷，四面低歌扇。不放游人偷眼盼。鸳鸯叶底潜窥见。
蝶恋花
窗暗窗明昏又晓。百岁光阴，老去难重少。四十归来犹赖早。浮名浮利都经了。
时把青铜闲自照。华发苍颜，一任傍人笑。不会参禅并学道。但知心下无烦恼。
蝶恋花
燕去莺来春又到。花落花开，几度池塘草。歌舞筵中人易老。闭门打坐安闲好。
败意常多如意少，著甚来由，入闹寻烦恼。千古是非浑忘了。有时独自掀髯笑。
蝶恋花
执手长亭无一语。泪眼汪汪，滴下阳关句。牵马欲行还复住。春风吹断梨花雨。
海角三千千叠路。归侍玉皇，那复回头顾。旌旆已因风月驻。何妨醉过清明去。
蝶恋花
风洗游丝花皱影。碧草初齐，舞鹤闲相趁。短梦乍回慵理鬓。惊心忽数清明近。
逐伴强除眉上恨。趁蝶西园，不觉鞋儿褪。醉笑眼波横一寸。微微酒色生红晕。
蝶恋花
春入花梢红欲半。水外绿杨，掩映笙歌院。霁日迟迟风扇暖。天光上下青浮岸。
归去画楼烟暝晚。步拾梅英，点缀宫妆面。美目碧长眉翠浅。消魂正值回头看。
蝶恋花
檐榴潺潺朝复暮。燕子衔泥，穿幕来还去。素锦青袍知有处。花光草色迷汀渚。
春不负人人自负。君看流觞，只恁良宵度。厌浥小桃如泣诉。东风莫漫飘红雨。
蝶恋花
城上春旗催日暮。柳絮沾泥，花蕊随流去。记得前时行乐处。小桥水渌初平渚。
玉子纹楸谁胜负。不道光阴，暗向闲中度。天若有情容我诉。春来底事多阴雨。
蝶恋花
庭院雨余秋意晚。一阵风来，到处清香遍。把酒对花情不浅。花前敢避金杯满。
薝卜酴醿虽惯见。常恨搀先，不是君徒伴。莫把龙涎轻斗远。流芳肯逐炉烟断。
蝶恋花
碧雾暗消香篆半。花影穿帘，厌浥苍苔院。鸂鶒一双塘水暖。浮沈时近垂杨岸。
雨过不知春事晚。但怪朱唇，得酒红潮面。野蔌山肴三四盏。携尊更向花前看。
蝶恋花
玉子纹楸频较路。胜负等闲，休冶黄金注。黑白斑斑乌间鹭。明窗净几谁知处。
偪剥声中人不语。见可知难，步武来还去。何日挂冠宫一亩。相从识取棋中趣。
蝶恋花
曾向水边云外见。争似霜蕤，照映苍苔院。檀口半开金袅线。端相消得纶巾岸。
点缀南枝红旋旋。准拟杯盘，日向花前宴。飞雪飘飘云不卷。何人览镜凭阑看。
蝶恋花
红叶飘风秋欲暮。送目层楼，帘卷西山雨。解榻聚宾挥玉尘。风流只欠王夷甫。
质剑为公沽绿醑。涤濯吟魂，拟摘黄花句。醉眼瞢腾携手处。谢池风月谁分付。
蝶恋花
春睡腾腾长过午。楚梦云收，雨歇香风度。起傍妆台低笑语。画檐双鹊尤偷顾。
知指遥山微敛处。问我清癯，莫是因诗苦。不道别来愁几许。相逢更忍从头诉。
蝶恋花
万里无云秋色静。上下天光，共水交辉映。坐对冰轮心目莹。此身不在尘寰境。
扑漉文禽飞不定。勾引离人，分外添归兴。来往悠悠重记省。夜阑人散花移影。
蝶恋花
桂影团团光正满。更似菱花，齐把匀娇面。非镜非蟾君细看。元来却是吴姬扉。
一曲阳春犹未遍。惊落梁尘，不数莺喉啭。好著红绡笼玉腕。轻敲引入笙歌院。
蝶恋花
玉瓮新醅翻绿蚁。滴滴真珠，便有香浮鼻。欲把盈尊成雅会。更须寻个无愁地。
况是赏心多乐事。美景良辰，又复来相值。料得天家深有意。教人长寿花前醉。
蝶恋花
翠箔垂云香喷雾。年少疏狂，载酒寻芳路。多少惜花春意绪。劝人金盏歌金缕。
桃李飘零风景暮。只有闲愁，不逐流年去。旧事而今谁共语。画楼空指行云处。
蝶恋花
御柳风柔春正暖。紫殿朱楼，赫奕祥光远。十二玉龙迎凤辇。香腾锦绣闻弦管。
扇却双莺开宝宴。绿绕红围，宣劝金卮满，万岁千秋流宠眷。此身欲备昭阳燕。
蝶恋花
紫翠空濛庵畔路。满室松声，错认潺湲注。萧洒萍汀清立鹭。溪山真我归休处。
老子平生无妄语。梅竹阴成，肯舍斯亭去。种秫会须盈百亩。非君谁识渊明趣。
蝶恋花
我爱西湖湖上路。万顷沧波，河汉连天注。一片寒光明白鹭。依稀似我登临处。
报答溪山须好语。痛饮高歌，何必骑鲸去。环舍清阴消几亩。无人肯辨归来趣。
蝶恋花
绿叶阴阴亭下路。修竹乔松，中有飞泉注。水满寒溪清照鹭。个中不住归何处。
枝上幽禽相对语。细听声声，道不如归去。只待小园成数亩。归来占尽山中趣。
蝶恋花
茅屋三间临水路。棐几明窗，待把虫鱼注。我已忘机狎鸥鹭。溪山买得幽深处。
小雨招君连夜语。野服纶巾，胜日寻君去。借问良田千万亩。何如乐取林泉趣。
蝶恋花
罗袜匆匆曾一遇，乌鹊归来，怨感流年度。别袖空看啼粉污。相思待倩谁分付。
残雪江村回马路。袅袅春寒，帘晚空凝伫。人在梅花深处住。梅花落尽愁无数。
蝶恋花
漠漠水田飞白鹭。夏木阴阴，巧啭黄鹂语。金匮诗人新得句。江山应道来何暮。
好向金门联步武。何事双旌，却为丹丘驻。琼斝十分须一举。看看紫诏催归去。
蝶恋花
楼外垂杨千万缕。欲系青春，少住春还去。犹自风前飘柳絮。随春且看归何处。
绿满山川闻杜宇。便做无情，莫也愁人苦。把酒送春春不语。黄昏却下潇潇雨。
蝶恋花
前日海棠犹未破。点点胭脂，染就真珠颗。今日重来花下坐。乱铺宫锦春无那。
剩摘繁枝簪几朵。痛惜深怜，只恐芳菲过。醉倒何妨花底卧。不须红袖来扶我。
蝶恋花
堂外溪桥杨柳畔。满树东风，更著流莺唤。时节清明寒暖半。秦筝欲妒歌珠贯。
一寸离肠无可断。旧管新收，尽记双帷卷。赖得今年春较晚。送人犹有余红乱。
蝶恋花
雪里珠衣寒未动。雪后清寒，惊损幽帷梦。风撼海牛帘幕重。画檐冰筋如流汞。
一穗香云佳客共。溜溜金槽，政尔新词送。酒戏诗阄忘百中。烛间有个人非众。
蝶恋花
细雨斜风催日暮。一梦华胥，记得惊人句。雾阁云窗歌舞处。翠峰青嶂无重数。
解佩江头元有路。流水茫茫，尽日无人渡。一点相思愁万缕。几时却跨青鸾去。
蝶恋花
十二峰前朝复暮。空忆兰台，公子高唐句。断雨残云无觅处。古来离合归冥数。
咫尺明河无限路。牛女佳期，犹解年年渡。细写罗笺情缕缕。雁飞不到谁将去。
蝶恋花
陌上箫声寒食近。雨过园林，花气浮芳润。千里斜阳钟欲暝。凭高望断南楼信。
海角天涯行略尽。三十年间，无处无遗恨。天若有情终欲问。忍教霜点相思鬓。
蝶恋花
桐叶晨飘蛩夜语。旅思秋光，黯黯长安路。忽记横戈盘马处。散关清渭应如故。
江海轻舟今已具。一卷兵书，叹息无人付。早信此生终不遇。当年悔草长杨赋。
蝶恋花
水漾萍根风卷絮。倩笑娇颦，忍记逢迎处。只有梦魂能再遇。堪嗟梦不由人做。
梦若由人何处去。短帽轻衫，夜夜眉州路。不怕银缸深绣户。只愁风断青衣渡。
蝶恋花
禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。
冉冉年华留不住。镜里朱颜，毕竟消磨去。一句丁宁君记取。神仙须是闲人做。
蝶恋花
飘粉吹香三月暮。病酒情怀，愁绪浑无数。有个人人来又去。归期有恨难留驻。
明日尊前无觅处。咿轧篮舆，只向双溪路。我辈情钟君谩与。为云为雨应难据。
蝶恋花
春涨一篙添水面。芳草鹅儿，绿满微风岸。画舫夷犹湾百转。横塘塔近依前远。
江国多寒农事晚。村北村南，谷雨才耕遍。秀麦连冈桑叶贱。看看尝面收新茧。
蝶恋花
恰则杏花红一树。捻指来时，结子青无数。漠漠春阴缠柳絮。一天风雨将春去。
春到家山须小住。芍药樱桃，更是寻芳处。绕院碧莲三百亩。留春伴我春应许。
蝶恋花
画戟游闲刀入鞘。安石榴花，影落红栏小。似劝先生须饮釂。枕中鸿宝微传妙。
衮衮锋车还急诏。满眼潇湘，总是恩波渺。归去槐庭思楚峤。觚棱月晓期分照。
蝶恋花
君泛仙槎银海去。后日相思，地角天涯路。草草杯盘深夜语。冥冥四月黄梅雨。
莫拾明珠并翠羽。但使邦人，爱我如慈母。待得政成民按堵。朝天衣袂翩翩举。
蝶恋花
烂烂明霞红日暮。艳艳轻云，皓月光初吐。倾国倾城恨无语。彩鸾祥凤来还去。
爱花常为花留住。今岁风光，又是前春处。醉倒扶归也休诉。习池人笑山翁语。
蝶恋花
梅子著花当献寿。得得天工，有意还知否。教在岁寒霜雪后。长年不羡松筠茂。
莫厌杯深歌舞奏。约略丝纶，正是来时候。富贵明年公自有。天香宫烛黄封酒。
蝶恋花
鼓吹东方天欲晓。打彻伊州，梅柳都开了。尽道鄞江春许早。使君未到春先到。
号令只凭花信报。旗垒精明，家世临淮妙。遥想明年元夕好。玉人更著华灯照。
蝶恋花
逼砌筠窗围小院。日照花枝，疏影重重见。金鸭无风香自暖。腊寒才比春寒浅。
昼景温温烘笔砚。闲把安西，六纸都临遍。茗碗不禁幽梦远。鹊来唤起斜阳晚。
蝶恋花
墙角栽梅分两下。夹竹穿松，巧傍柴门亚。不似西湖明月夜。展开一片江南画。
老子寻芳心已罢。为爱孤高，结约如莲社。清静界中观物化。憧憧门外驰车马。
蝶恋花
天际行云红一缕。无尽青山，江水悠悠去。更上层楼凭远处。凄凉今古悲三楚。
心事多端谁共语。酒醒愁来，望望家何所。薄宦漂零成久旅。天涯却羡鸿遵渚。
蝶恋花
姑射真仙蓬海会。驭气乘龙，作意游方外。冬后翦花飞素彩。腊前陨璞抛团块。
幂幂绵云相映带。川谷林峦，混一乾坤大。白玉装成全世界。江湖点染微瑕颒。
蝶恋花
屈指瓜期犹渺渺。羡子征鞍，去上长安道。到得故园春正好。桃腮杏脸迎门笑。
闻道难兄登显要。雁字云霄，花萼应同调。旧恨新愁须拚了。功名趁取方年少。
蝶恋花
眼约心期常未足。邂逅今朝，暂得论心曲。忽堕鲛珠红簌簌。双眸翦水明如烛。
可恨匆匆归去速。去去行云，望断凄心目。何似当初情未熟。免教添得愁千斛。
蝶恋花
天色沈沈云色赭。风搅阴寒，浩荡吹平野。万斛珠玑天弃舍。长空撒下鸣鸳瓦。
玉女凝愁金阙下。褪粉残妆，和泪轻挥洒。欲降尘凡飙驭驾。翩翩白凤先来也。
蝶恋花
宿雨新晴天色好。秾李夭桃，一霎都开了。燕子归来深院悄。柳绵铺迳无人扫。
咫尺莺花还又老。绿入闲阶，只有青青草。参揣前期谁可表。此情不语知多少。
蝶恋花
芍药开残春已尽。红浅香干，蝶子迷花阵。阵是清和人正困。行云散后空留恨。
小字金书频与问。意曲心诚，未必他能信。千结柔肠愁寸寸。钿钗几日重相近。
蝶恋花
绿尽烧痕芳草遍。不暖不寒，切莫辜良宴。罨画屏风开羽扇。薄罗衫子仙衣练。
晚雨小池添水面。戏跃赪鳞，又向波心见。持酒伊听声宛转。樽前唱彻昭阳怨。
蝶恋花
乱叠青钱荷叶小。浓绿阴阴，学语雏莺巧。小树飞花芳径草。堆红衬碧於中好。
梅子弄黄枝上早。春已归时，戏蝶游蜂少。细把新词才和了。鸡声已唤纱窗晓。
蝶恋花
一梦十年劳忆记。社燕宾鸿，来去何容易。宿酒半醒便午睡。芭蕉叶映纱窗翠。
衬粉泥书双合字。鸾凰鸳鸯，总是双双意。已作吹箫长久计。鸳衾空有中宵泪。
蝶恋花
闲上西楼供远望。一曲新声，巧媚谁家唱。独倚危栏听半饷。长江快泻澄无浪。
清泪恰同春水涨。拭尽重流，触事如何向。不觉黄昏灯已上。旧愁还是新愁样。
蝶恋花
叶底蜂衙催日晚。向晚匀妆，巧画宫眉浅。翠幕无风香自远。金船酌酒须教满。
未说别离魂已断。雨幌云屏，只恐良宵短。心事不随飞絮乱。宦情肯把恩情换。
蝶恋花
纤手行杯红玉润。满眼花枝，雨过胭脂嫩。新月一眉生浅晕。酒阑无奈添春困。
唤起醉魂君不问。憔悴颜容，羞与花相近。人自无情花有韵。风光易老何须恨。
蝶恋花
柳暗西湖春欲暮。无数青丝，不系行人住。一点心情千万绪。落花寂寂风吹雨。
唤起声中人独睡。千里明驼，不踏山间路。谩道遣愁除是醉。醉还易醒愁难去。
蝶恋花
舞处曾看花满面。独倚东风，往事思量遍。绿怨红愁春不管。天涯芳草人肠断。
一纸云笺鱼雁远。归凤求凰，谁识琴心怨。臂枕香消眉黛敛。也应为我宽金钏。
蝶恋花
衰草残阳三万顷。不逢飘零，天外孤鸿影。几许凄凉须痛饮。行人自向江头醒。
会少离多看两鬓。万缕千丝，何况新来病。不是离愁难整顿。被他引惹其他恨。
蝶恋花
点检笙歌多酿酒。蝴蝶西园，暖日明花柳。醉倒东风眠永昼。觉来小院重携手。
可惜春残风雨又。收拾情怀，长把诗僝僽。杨柳见人离别后。腰肢近日和他瘦。
蝶恋花
九畹芳菲兰佩好。空谷无人，自怨蛾眉巧。宝瑟泠泠千古调。朱丝弦断知音少。
冉冉年华吾自老。水满汀洲，何处寻芳草。唤起湘累歌未了。石龙舞罢松风晓。
蝶恋花
小小华年才月半。罗幕春风，幸自无人见。刚道羞郎低粉面。傍人瞥见回娇盼。
昨夜西池陪女伴。柳困花慵，见说归来晚。劝客持觞浑未惯。未歌先觉花枝颤。
蝶恋花
意态憨生元自好。学画鸦儿，旧日遍他巧。蜂蝶不禁花引调。西园人去春风少。
春已无情秋又老。谁管闲愁，千里青青草。今夜倩簪黄菊了。断肠明月霜天晓。
蝶恋花
谁向椒盘簪彩胜。整整韶华，争上春风鬓。往日不堪重记省。为花长把新春恨。
春未来时先借问。晚恨开迟，早又飘零近。今岁花期消息定。只愁风雨无凭准。
蝶恋花
老去怕寻年少伴。画栋珠帘，风月无人管。公子看花朱碧乱。新词搅断相思怨。
凉夜愁肠千百转。一雁西风，锦字何时遣。毕竟啼鸟才思短。唤回晓梦天涯远。
蝶恋花
莫向城头听漏点。说与行人，默默情千万。总是离愁无近远。人间儿女空恩怨。
锦绣心胸冰雪面。旧日诗名，会道空梁燕。倾盖未偿平日愿。一杯早唱阳关劝。
蝶恋花
泪眼送君倾似雨。不折垂杨，只倩愁随去。有底风光留不住。烟波万顷春江舻。
老马临流痴不渡。应惜障泥，忘了寻春路。身在稼轩安稳处。书来不用多行数。
蝶恋花
燕语莺啼人乍远。却恨西园，依旧莺和燕。笑语十分愁一半。翠园特地春光暖。
只道书来无过雁。不道柔肠，近日无肠断。柄玉莫摇湘泪点。怕君唤作秋风扇。
蝶恋花
洗尽机心随法喜。看取尊前，秋思如春意。谁与先生宽发齿。醉时惟有歌而已。
岁月何须溪上记。千古黄花，自有渊明比。高卧石龙呼不起。微风不动天如醉。
蝶恋花
何物能令公怒喜。山要人来，人要山无意。恰似哀筝弦下齿。千情万意无时已。
自要溪堂韩作记。今代机云，好语花难比。老眼狂花空处起。银钩未见心先醉。
蝶恋花
日下船篷人未起。一个燕儿，说尽伤春意。江上残花能有几。风催雨促成容易。
湖海客心千万里。著力东风，推得人行未。相次桃花三月水。菱歌谁伴西湖醉。
蝶恋花
满路梅英飞雪粉。临水人家，先得春光嫩。楼底杏花楼外影。墙东柳线墙西恨。
撷翠揉红何处问。暖入眉峰，已作伤春困。归路月痕弯一寸。芳心只为东风损。
蝶恋花
寒意勒花春未足。只有东风，不管春拘束。杨柳满城吹又绿。可人青眼还相属。
小叶星星眠未熟。看尽行人，唱彻阳关曲。心事一春何计续。芳条未展眉先蹙。
蝶恋花
晴带溪光春自媚。绕翠萦青，来约东风醉。云补断山疏复缀。雨回绿野清还丽。
拄杖不妨舒客意。临水人家，问有花开未。江左风流今有几。逢春不要人憔悴。
蝶恋花
翠幕成阴帘拂地。池馆无人，四面生凉意。荷气竹香俱细细。分明著莫清风袂。
玉枕如冰笙似水。才亸横钗，早被莺呼起。今夜月明人未睡。只消三四分来醉。
蝶恋花
小院秋光浓欲滴。独自钩帘，细数归鸿翼。鸿断天高无处觅。矮窗催暝蛩催织。
凉月去人才数尺。短发萧骚，醉傍西风立。愁眼望天收不得。露华衣上三更湿。
蝶恋花
晴日溪山春可数。水绕池塘，知有人家住。寻日寻花花不语。旧时春恨还如许。
苦恨东风无意绪。只解催花，不解催人去。日晚荒烟迷古戍。断魂正在梅花浦。
蝶恋花
别后相思无限忆。欲说相思，要见终无计。拟写相思持送似。如何尽得相思意。
眼底相思心里事。纵把相思，写尽凭谁寄。多少相思都做泪。一齐泪损相思字。
蝶恋花
寒卸园林春已透。红著溪梅，绿染前堤柳。见个人人今感旧。引杯相属蒲塘酒。
金缕歌中眉黛皱。多少闲愁，借与伤春瘦。明日马啼浮野秀。柳颦梅惨空回首。
蝶恋花
柳眼窥春春渐吐。又是东风，摇曳黄金树。宜入新春闻好语。一犁处处催耕雨。
未有花须金缕缕。醉梦悠扬，似蝶翩跹舞。一枕仙游何处去。觉来依旧江南住。
蝶恋花
春到园林能几许。昨夜疏疏，过却催花雨。暖日晴岚原上路。雕鞍暂系芳菲树。
仙洞同游皆胜侣。翻忆年时，醉里曾寻句。要与龙江春作主。翩然又趁东风去。
蝶恋花
剪剪西风催碧树。乱菊残荷，节物惊秋暮。绿叶红苞迎晓露。锦屏绣幄围芳圃。
尘世鸾骖那肯驻。尚忆层城，仙苑飞琼侣。能共牡丹争几许。惜花对景聊为主。
蝶恋花
百叠霜罗香蕊细。袅袅垂铃，缀簇黄金碎。独占九秋风露里。芳心不与群英比。
采采东篱今古意。秀色堪餐，更惹兰膏腻。不用南山横紫翠。悠然消得因花醉。
蝶恋花
剪水凌虚飞雪片。认得清香，雪树深深见。传粉凝酥明玉艳。含章檐下春风面。
照影溪桥情不浅。羌管声中，叠恨传幽怨。陇首人归芳信断。万重云水江南远。
蝶恋花
夜雨鸣檐声录蔌。薄酒浇愁，不那更筹促。感旧伤今难举目。无聊独剪西窗烛。
弹指光阴如电速。富贵功名，本自无心逐。粝食粗衣随分足。此身安健他何欲。
蝶恋花
春入园林新雨过。次第芳菲，惹起情无那。蜀锦青红初剪破。枝头点点胭脂颗。
柳带随风金袅娜。隐映余霞，灿灿红云堕。高烛夜寒光照坐。只愁沈醉谁扶我。
蝶恋花
手捻黄花还自笑。笑比渊明，莫也归来早。随世功名浑草草。五湖却共繁华老。
冷淡家生冤得道。旖旎妖娆，春梦如今觉。管个岁华须到了。此花之后花应少。
蝶恋花
离恨做成春夜雨。添得春江，划地东流去。弱柳系船都不住。为君愁绝听鸣橹。
君到南徐芳草渡。想得寻春，依旧当年路。后夜独怜回首处。乱山遮隔无重数。
蝶恋花
点检笙歌多酿酒。不放东风，独自迷杨柳。院院翠阴停永昼。曲栏隋处堪垂手。
昨日解酲今夕又。消得情怀，长被春僝僽。门外马嘶从去后。乱红不管花消瘦。
蝶恋花
万点飞花愁似雨。峭杀轻寒，不会留春住。满地乱红风扫聚。只教燕子衔将去。
独倚阑干闲自觑。深院无人，行到无情处。帘外丝丝杨柳舞。又还装点人情绪。
蝶恋花
杨柳秋千旗斗舞。漠漠轻烟，罩定黄鹂语。红滴海棠娇半吐。燕脂水似朝来雨。
行过池边携手路。都把多情，变作无情绪。惟有东风知住处。凭君送取温存去。
蝶恋花
洒面松风凉似水。下看冰泉，喷薄溪桥底。叠叠层峰相对起。家居却在深山里。
枝上凌霄红绕翠。飘下红英，翠影争摇曳。今夜岩扉休早闭。月明定有飞仙至。
蝶恋花
帘幕闻声歌已妙。一曲尊前，真个梅花早。眉黛两山谁为扫。风流京兆江南调。
醉得白须人易老。老去侯鲭，旧也曾年少。后夜短篷霜月晓。梦魂依约云山绕。
蝶恋花
满架冰蕤开遍了。试问花神，留得春多少。清胜荀香娇韵好。谢庭风月应难到。
酒酿新醅名不老。醉倒花前，真个无烦恼。满座清欢供一笑。春酲拚却明窗晓。
蝶恋花
千叶香梅春在手。日薄帘栊，花影遮前后。小立徐行还易久。微吟莫厌伤多酒。
拾翠流红弦管透。望断青青，休问行人柳。往事如云如梦否。连天芳草惊依旧。
蝶恋花
午夜凉生风不住。河汉无声，时见疏星度。佳客伴君知未去。对床只欠潇潇雨。
素月四更山外吐。金鸭慵添，消尽沈烟缕。料想玉楼人念处。归舟日望荷花浦。
蝶恋花
二月东风吹客袂。苏小门前，杨柳如腰细。胡蝶识人游冶地。旧曾来处花开未。
几夜湖山生梦寐。评泊寻芳，只怕春寒里。今岁清明逢上巳。相思先到溅裙水。
蝶恋花
灯火已收正月半。一夜东风，吹得寒威转。怪得美人贪睡暖。飞瑛积玉千林变。
道是柳绵春尚浅。比著梅花，花已都零乱。漠漠一天迷望眼。多情更把征衣点。
蝶恋花
画斛黄花寒更好。人爱花繁，却被花催老。旧恨新愁谁酝造。带围暗减知多少。
开眼万般浑是恼。只仗微醺，假寐宽怀抱。隔屋愁眉春思早。数声啼破池塘草。
蝶恋花
漏泄东君消息后。短叶长条，著意遮轩牖。嫩比鹅黄初熟酒。染匀巧费春风手。
万缕筛金新月透。入夜柔情，还胜朝来秀。彩笔雕章知几首。可人标韵无新旧。
蝶恋花
一搦腰肢初见后。恰似娉婷，十五藏朱牖。春色恼人浓抵酒。风前脉脉如招手。
黛染修眉蛾绿透。态婉仪闲，自是闺房秀。堪惜年华同转首。女郎台畔春依旧。
蝶恋花
碎玉飞花寒食后。薄影行风，终日穿疏牖。有客思归还把酒。闲吹倦絮轻黏手。
雪满愁城寒欲透。飘尽残英，翠幄成秾秀。张绪风流今白首。少年襟度难如旧。
蝶恋花
翠浪蓝光新雨后。整整斜斜，高下笼窗牖。万斛深倾重碧酒。量愁知落何人手。
栊雾梳烟晴色透。照影回风，一段嫣然秀。白下门东空引首。藏鸦枝叶长怀旧。
蝶恋花
冷雨疏风凉漠漠。云去云来，万里秋阴薄。笑倚玉阑呼白鹤。烟笼素月青天角。
竹影松声浑似昨。醉胆如天，谁道词源涸。满地苍苔霜叶落。今宵不饮何时乐。
蝶恋花
绿暗红稀春已幕。燕子衔泥，飞入谁家去。柳絮欲停风不住。杜鹃声里山无数。
白马青衫无定据。好底林泉，信脚随缘寓。拼却此生心已许。一川风月聊为主。
蝶恋花
楼上风光都占断。楼下风光，还许诗人管。管领风光谁是伴。一堤杨柳开青眼。
波面琉璃花影乱。玉笋持杯，画舸歌声颤。醉里寻春春不见。夕阳芳草连天远。
蝶恋花
秋到双溪溪上树。叶叶凉声，未省来何许。尽拓溪楼窗与户。倚阑清夜窥河鼓。
那得吟朋同此住。独对秋芳，欲寄花无处。杖履相从曾有语。未来先自愁君去。
蝶恋花
野树梅花香似扑。小径穿幽，乐意天然足。回首人间名利局。大都一觉黄粱熟。
别墅谁家屏簇簇。绮户疏窗，尚有藏春屋。镜断钗分何处续。伤心芳草庭前绿。
蝶恋花
客枕梦回闻二鼓。冷落青灯，点滴空阶雨。一寸愁肠千万缕。更听切切寒蛩语。
世事翻来还覆去。造物儿嬉，自古无凭据。利锁名缰空自苦。星星鬓影今如许。
蝶恋花
一翦微寒禁翠袂。花下重开，旧燕添新垒。风旋落红香匝地。海棠枝上鸾飞起。
薄雾笼春天欲醉。碧草澄波，的的情如水。料想红楼挑锦字。轻云淡月人憔悴。
蝶恋花
雁落寒沙秋恻恻。明月芦花，共是江南客。骑鹤楼高边羽急。柔情不尽淮山碧。
世路只催双鬓白。菰菜莼羹，正自令人忆。归梦不知江水隔。烟帆飞过平如席。
蝶恋花
山抹修眉横绿净。浦溆生寒，立尽梧桐影。香灺未消帘幕静。醉红如洗风吹醒。
一夜秋声连玉井。梦落孤篷，已尽山阴兴。戍角凄凉清漏永。江南烟雨何堪省。
蝶恋花
北斗秋横云髻影。莺羽衣轻，腰减青丝剩。一曲游仙闻玉声。月华深院人初定。
十二阑干和笑凭。风露生寒，人在莲花顶。睡重不知残酒醒。红帘几度啼鸦暝。
蝶恋花
明月枝头香满路。几日西风，落尽花如雨。倒照秦眉天镜古。秋明白鹭双飞处。
自摘霜葱宜荐俎。可惜重阳，不把黄花与。帽堕笑凭纤手取。清歌莫送秋声去。
蝶恋花
世变无情风挟雨。长夜漫漫，何日开晴午。白发萧疏惊岁序。儿嬉漫说重重午。
粒啄偷生如抟黍。过计何须，负郭多南亩。曾著宫衣沾雨露。如今掩袂悲湘浦。
蝶恋花
谢了梨花寒食后。翦翦轻寒，晓色侵书牖。寂寞幽齐惟酌酒。柔条恨结东风手。
浅黛娇黄春色透。薄雾轻烟，远映苏堤秀。目断章台愁举首。故人应似青青旧。
蝶恋花
寂寞长亭人别后。一把垂丝，乱拂闲轩牖。三月春光浓似酒。传杯莫放纤纤手。
金缕依依红日透。舞彻东风，不减蛮腰秀。扑鬓杨花如白首。少年张绪心如旧。
蝶恋花
落尽樱桃春去后。舞絮飞绵，扑簌穿帘牖。惜别情怀愁对酒。翠条折赠劳亲手。
绣幕深沈寒尚透。雨雨晴晴，妆点西湖秀。怅望章台愁转首。画阑十二东风旧。
蝶恋花
楼上钟残人渐定。庭户沈沈，月落梧桐井。闷倚琐窗灯炯炯。兽香闲伴银屏冷。
淅沥西风吹雁影。一曲胡笳，别后谁堪听。誓海盟山虚话柄。恁书问著无言应。
蝶恋花
风信花残吹柳絮。柳外池塘，乳燕时飞度。漠漠轻云山约住。半村烟树鸠呼雨。
竹院深深深几许。深处人闲，谁识闲中趣。弹彻瑶琴移玉柱。苍苔满地花阴午。
蝶恋花
过雨新荷生水气。高影参差，无谓思量睡。梦里不知轻别意。醒来竟是谁先起。
去路夕阳芳草际。不论阑干，处处情怀似。记得分明羞掷蕊。自知不是天仙子。
蝶恋花
八九十翁嬉入市。把菊簪萸，共说新篘美。何以祝公千百岁。寿潭自酌花间水。
白鹭沈沈飞复起。杜老江头，不恨秋风里。欲种蟠根天上李。三千年看青青子。
蝶恋花
密炬瑶霞光颤酒。翠柏红椒，细翦青丝韭。且劝金樽千万寿。年时芳梦休回首。
小雨轻寒风满袖，下却帘儿，莫遣梅花瘦。万点鹅黄春色透。玉箫吹上江南柳。
蝶恋花
碧树残鹃啼未歇。昨夜春归，不与行人别。留得绿杨枝上月。晓风吹作晴天雪。
龟甲屏低红叠叠。火暖萸烟，罗荐鸳鸯热。一插宝簪云妥贴。下阶先拣花枝折。
蝶恋花
深院萧萧梧叶雨。知道秋来，不见秋来处。云压小桥人不渡。黄芦苦竹愁如雾。
四壁秋声谁更赋。人只留春，不解留秋住。秋又欲归天又暮。斜阳红影随鸦去。
蝶恋花
燕燕楼空帘意静。露叶如啼，红沁胭脂井。浅约深盟期未定。木犀风里鸳鸯径。
楚岫秦眉相入映。私倚云阑，淡月笼花顶。今夕兰釭空吊影。绣衾罗荐余香冷。
蝶恋花
昨夜狂风今日雨。风雨相催，断送春归去。万计千方留不住。春归毕竟归何处。
好鸟如歌花解舞。花鸟无情，也诉离愁苦。流水落红芳草渡。明年好记归时路。
蝶恋花
颇爱杨琼妆淡注。犹理螺鬟，扰扰松云聚。两翦秋痕流不去。佯羞却把周郎顾。
欲诉闲愁无说处。几过莺帘，听得间关语。昨夜月明香暗度。相思忽到梅花树。
蝶恋花
仙子锄云亲手种。春闹枝头，消得微霜冻。可是东风吹不动。金铃悬网珊瑚重。
社燕盟鸥诗酒共。未足游情，刚把斜阳送。今夜定应归去梦。青苹流水箫声弄。
蝶恋花
巧结分枝粘翠艾。翦翦香痕，细把泥金界。小簇葵榴芳锦隘。红妆人见应须爱。
午镜将拈开凤盖。倚醉凝娇，欲戴还慵戴。约臂犹余朱索在。梢头添挂朱符袋。
蝶恋花
济楚衣裳眉目秀。活脱梨园，子弟家声旧。诨砌随机开笑口。筵前戏谏从来有。
戛玉敲金裁锦绣。引得传情，恼得娇娥瘦。离合悲欢成正偶。明珠一颗盘中走。
蝶恋花
秦地瓜分侯已故。不学渊明，种秫辞归去。薄有田园还种取。养成碧玉甘如许。
卜隐青门真得趣。蕙帐空闲，鹤怨来何暮。莫说蜗名催及戍。长安城下锄烟雨。
蝶恋花
求友林泉深密处。弄舌调簧，如问春何许。燕子先将雏燕去。凄凉可是歌来暮。
乔木萧萧梧叶雨。不似寻芳，翻落花心露。认取门前杨柳树。数声须入新年语。
蝶恋花
燕子来时春未老。红蜡团枝，费尽东君巧。烟雨弄晴芳意恼。两馀特地残妆好。
斜倚青楼临远道。不管傍人，密共东君笑。都见娇多情不少。丹青传得倾城貌。
蝶恋花
濯锦江头春欲暮。枝上繁红，着意留春住。祗恐东君嫌面素。新妆剩把胭脂传。
晓梦惊寒初过雨。寂寞珠帘，问有馀花否。怅望草堂无一语。丹青传得凝情处。
蝶恋花
秾艳娇春春婉娩。雨惜风饶，学得宫妆浅。爱把绿眉都不展。无言脉脉情何限。
花下当时红粉面。准拟新年，都向花前见。争奈武陵人易散。丹青传得闺中怨。
蝶恋花
镂雪成花檀作蕊。爱伴秋千，摇曳东风里。翠袖年年寒食泪。为伊牵惹愁无际。
幽艳偏宜春雨细。红粉阑干，有个人相似。钿合金钗谁与寄。丹青传得凄凉意。
蝶恋花
晕绿抽芽新叶斗。掩映娇红，脉脉群芳后。京兆画眉樊素口。风恣别是闺房秀。
新篆题诗霜实就。换得琼琚，心事偏长久。应是春来初觉有。丹青传得厌厌瘦。
蝶恋花
花为年年春易改。待放柔条，系取长春在。宫样妆成还可爱。鬓边斜作拖枝戴。
每到无情风雨大。检点群芳，却是深丛耐。摇曳绿萝金缕带。丹青传得妖娆态。
蝶恋花
半夜六龙飞海峤。滉漾鳌波，露出珊瑚小。玉粉枝头春意早。东风未绿瀛洲草。
姑射仙人真窈窕。净练明妆，如伴商岩老。梦入水云间缥缈。一楼明月千山晓。
蝶恋花
清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。
拟托行云医酒病。帘卷闲愁，空占红香径。青鸟呼君君莫听。日边幽梦从来正。
蝶恋花
鱼尾霞收明远树。翠色黏天，一叶迎风举。一笑相逢蓬海路。人间风月如尘土。
翦水双眸云鬓吐。醉倒天瓢，笑语生香雾。此会未阑须记取。蟠桃几度吹红雨。
蝶恋花
谁送凉蟾消夜暑。河汉迢迢，牛女何曾渡。乞得巧来无用处。世间枉费闲针缕。
人在江南烟水路。头白鸳鸯，不道分飞苦。信远翻嗔乌鹊误。眉山暗锁巫阳雨。
蝶恋花
四十年来身富贵。游处烟霞，步履如平地。紫府丹台仙籍里，皆知独擅无双美。
将相兼荣谁敢比。彩凤徊翔，重浴荀池水。位极人臣功济世，芬芳天下歌桃李。
蝶恋花
贴鬓香云双绾绿。柳弱花娇，一点春心足。不肯玉箫闲度曲。恼人特把青蛾蹙。
静夜溪桥霜薄屋。独影行歌，惊起双鸾宿。愁破酒阑闺梦熟。月斜窗外风敲竹。
蝶恋花
雨过蒲萄新涨绿。苍玉盘倾，堕碎珠千斛。姬监拥前红簇簇。温泉初试真妃浴。
驿使南来丹荔熟。故翦轻绡，一色颁时服。娇汗易唏凝醉玉。清凉不用香绵扑。
蝶恋花
叶底无风池面静。掬水佳人，拍破青铜镜。残月朦胧花弄影。新梳斜插乌云鬓。
拍索闷怀添酒兴。旋撷园蔬，随分成盘饤。说与翠微休急性。功名富贵皆前定。
蝶恋花
昼永无人深院静。一枕春醒，犹未忺临镜。帘卷新蟾光射影。速忙掠起蓬松鬓。
对景沈吟嗟没兴。薄幸不来，空把杯盘饤。休道妇人多水性。今宵独自言无定。
蝶恋花
小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。
似此园林无限好。流落归来，到了心情少。坐到黄昏人悄悄。更应添得朱颜老。
蝶恋花
满到十分人望尽。仙桂无根，到处留光景。听我尊前欢未竟。金卮已弄寒蟾影。
银色界中风色定。散了浮云，宝匣初开镜。归去不须红烛影。天边自与人相趁。
蝶恋花
古往今来忙里过。今古清光，静照人行道。难似素娥长见好。见频只是催人老。
欲驻征轮无计那。世上多情，却被无情恼。夜夜鸟飞谁识破。满头空恨霜华早。
蝶恋花
人逐金乌忙到夜。不见金乌，方见人闲暇。天汉似来尊畔泻。须知闲暇欢无价。
银色满身谁可画。两腋风生，爽气骎骎马。待入蟾宫偷造化。姮娥已许仙方借。
蝶恋花
谁悟月中真火冷。能引尘缘，遂出轮回境。争奈多情都未醒。九回肠断花间影。
万古兴亡闲事定。物是人非，杳杳无音信。问月可知谁可问。不如且醉尊前景。
蝶恋花
忽送林光禽有语。飞入遥空，失素归洲鹭。照处无私清望富。馀辉不惜人人与。
玉绳欲到中天路。且待飞觞，缓缓移琼步。花下影圆良夜午。东南楼上还相顾。
蝶恋花
一望瑶华初委地。更约幽人，共赏岩边翠。试把方诸聊与试。无情争得无中泪。
飞瀑恐从星汉至。渐向宾筵，但觉寒如水。自爱一轮方得意。轻随箕毕还成累。
蝶恋花
日借轻黄珠缀露。困倚东风，无限娇春处。看尽夭红浑漫语。淡妆偏称泥金缕。
不共铅华争胜负。殿后开时，故欲寻春去。去似朝霞无定所。那堪更著着花雨。
蝶恋花
梅子初青春已暮。芳草连云，绿遍西池路。小院绣垂帘半举。衔泥紫燕双飞去。
人在赤阑桥畔住。不解伤春，还解相思否。清梦欲寻犹间阻。纱窗一夜萧萧雨。
蝶恋花
团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。
瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。
蝶恋花
小立东风谁共语。碧尽行云，依约兰皋暮。谁问离怀知几许。一溪流水和烟雨。
媚荡杨花无着处。才伴春来，忙底随春去。只恐游蜂粘得住。斜阳芳草江头路。
蝶恋花
睡思厌厌莺唤起。帘卷东风，犹未堪梳洗。眼细眉长云拥髻。笑垂罗袖熏沉水。
媚态盈盈闲举止。只有江梅，清韵能相比。诗酒琴棋歌舞地。又还同醉春风里。
蝶恋花
急水浮萍风里絮。恰似人情，恩爱无凭据。去便不来来便去。到头毕竟成轻负。
帘卷春山朝又暮。莺燕空忙，不念花无主。心事万千谁与诉。断云零雨知何处。
蝶恋花
满地落红初过雨。绿树成阴，紫燕风前舞。烟草低迷萦小路。昼长人静扃朱户。
沉水香销新剪苎。欹枕朦胧，花底闻莺语。春梦又还随柳絮。等闲飞过东墙去。
蝶恋花
两岸月桥花半吐。红透肌香，暗把游人误。尽道武陵溪上路。不知迷入江南去。
先自冰霜真态度。何事枝头，点点胭脂污。莫是东君嫌淡素。问花花又娇无语。
蝶恋花
杰阁青红天半倚。万里归舟，更近阑干舣。木落山寒凫雁起。一声渔笛沧洲尾。
千古文章黄太史。虱虱高风，长照冰壶里。何以荐君秋菊蕊。癯瓢为酌西江水。
蝶恋花
院静日长花气暖。一簇娇红，得见春深浅。风送生香来近远。笑声只在秋千畔。
目力未穷肠已断。一寸芳心，更逐游丝乱。朱户对开帘卷半。日斜江上春风晚。
蝶恋花
啼鴂一声云榭晚。好梦惊回，蓬岛疑行遍。无绪东风帘自卷。香苞云压荼コ院。
似有还无烟色展。絮暖鱼肥，时复吹池面。扇影著花蜂蝶见。药栏春静红尘远。
蝶恋花
百计留春春不住。褪粉吹香，日日催教去。心事欲凭莺语诉。流莺划地无凭据。
绿玉阑干围绮户。一点柔红，应在深深处。想倚翠帘吹柳絮。浅颦惆怅芳期误。
蝶恋花
腊尽江南梅发后。万点黄金，娇眼初窥牖。曾见渭城人劝酒。嫩条轻拂传杯手。
料峭东风寒欲透。暗点轻烟，便觉添疏秀。莫道故人今白首。人虽有故心无旧。
蝶恋花
初过元宵三五后。曲槛依依，终日摇金牖。瘦损舞腰非为酒。长条聊赠垂鞭手。
几叶小梅春已透。信是风流，占尽人间秀。走马章台还举首。可人标韵强如旧。
蝶恋花
寂莫春残花谢后。落絮轻盈，点点穿风牖。浓绿阴中人卖酒。凉生午扇都停手。
叶密啼莺飞不透。要咏清姿，除是凭才秀。往日周郎为唱首。今将高韵重翻旧。
蝶恋花
百卉千花都绽后。浥露依风，翠影笼芳牖。杏脸桃腮匀著酒。青红相映如携手。
一段帘丝风约透。妆点亭台，表里俱清秀。几度长堤频矫首。青青颜色新如旧。
蝶恋花
岳佐星储生佐圣。真道宏才，济世功名盛。久践机衡宣密命。逢时力赞无为政。
明主得贤朝野庆。书按从容，帝宠何人并。早晚紫垣持国柄。民瞻共荷三台正。
蝶恋花
雪压小桥溪路断。独立无言，雾鬓风鬟乱。拂拭冰霜君试看。一枝堪寄天涯远。
拟向南邻寻酒伴。折得花归，醉著歌声缓。姑射梦回星斗转。依然月下重相见。
蝶恋花
照水绮霞明木杪。彩翼双栖，未觉桐阴少。正是一年秋光好。世间重赌香山老。
祝寿人如群玉绕。满酌金莲，愿永谐歌笑。仙客莫疑来下早。洞中日月天昏晓。
蝶恋花
身世谁人知觉梦。阳焰空花，尽被三彭弄。可但运机畦上瓮。由来不了轻根重。
休要寻文披大洞。丹鼎屯蒙，养取元珠动。意马此时何用鞚。长生自与天齐共。
蝶恋花
叶底无风池面静。掬水佳人，拍破青铜镜。残月朦胧花弄影，新梳斜插乌云鬓。
拍索闷怀添酒兴。旋撷园蔬，随分成盘饤。说与翠微休急性，功名富贵皆前定。
蝶恋花
昼永无人深院静。一枕春醒，犹未堪临镜。帘卷新蟾光射影。连忙掠起蓬松鬓。
对景沉吟嗟没兴。薄幸不来，空把杯盘饤。休道妇人多水性。今宵独自言无定。
蝶恋花
急鼓疏钟声报晓。楼上今朝，卷起重帘早。环佩珊珊香袅袅。尘埃不到如蓬岛。
何用珠玑相映照。韵胜形清，自有天然好。莫向尊前辞醉倒。松枝鹤骨偏宜老。
蝶恋花
气禀五行天与秀。瑞见枢延，况是黄钟奏。日影量来添午昼。柳梅消息年时候。
红粉吹香帘幕透。深院笙歌，劝饮金钟酒。乐事赏心千岁有。黑头人做三公有。
蝶恋花
微雨烧香余润气，新绿愔愔，乳燕相依睡。无复卷帘知客意，杨花更欲因风起。
旧梦苍茫云海际。强作欢娱，不觉当年似。曾笑浮花并浪蕊。如今更惜棠梨子。
蝶恋花
年去年来来去早。怪底不来，庭院春光老。知过谁家翻别调。家家望断飞踪窅。
千里潇湘烟渺渺。不记雕梁，旧日恩多少。匝近清明檐外叫。故巢犹在朱檐晓。
蝶恋花
去年走马章台路。送酒无人，寂寞黄花雨。又是重阳秋欲暮。西风此恨谁分付。
无限归心归不去。却梦佳人，约我花间住。蓦地觉来无觅处。雁声叫断潇湘浦。
蝶恋花
春到海棠花几信。堠馆余寒，欲雨征衣润。燕认杏梁栖未稳。特丹忽报清明近。
恨入青山连晓镜。香雪柔酥，应被春消尽。绣阖深深人半醒。烛花贴在金钗影。
蝶恋花
人自怜春春未去。萱草石榴，也解留春住。只道送春无送处。山花落得红成路。
高处莺啼低蝶舞。何况日长，燕子能言语。会与光阴相客主。晴云又卷西边雨。
蝶恋花
梦断池塘惊乍晓。百舌无端，故作枝头闹。报道不禁寒料峭。未教舒展闲花草。
尽日帘垂人不到。老去情疏，底事伤春瘦。相对一樽归计早。玉山不减巫山好。
蝶恋花
十幅归帆风力满。记得来时，买酒朱桥畔。远树平芜空目断。乱山惟见斜阳半。
谁把新声翻玉管。吹过沧洲，多少伤春怨。已是客怀如絮乱。画楼人更回头看。
蝶恋花
舟舣津亭何处树。晓起珑璁，回首迷烟雾。江上离人来又去。飘零只似风前絮。
倦倚蓬窗谁共语。野草闲花。一一伤情绪。明日重来须记取。绿杨门巷深深处。
浣溪沙
轻屟来时不破尘。石榴花映石榴裙。有情应得撞腮春。
夜短更难留远梦，日高何计学行云。树深莺过静无人。
浣溪沙
楼倚春江百尺高。烟中还未见归桡。几时期信似江潮。
花片片飞风弄蝶，柳阴阴下水平桥。日长才过又今宵。
浣溪沙
阆苑瑶台风露秋。整鬟凝思捧觥筹。欲归临别强迟留。
月好谩成孤枕梦，酒阑空得两眉愁。此时情绪悔风流。
浣溪沙
三月和风满上林。牡丹妖艳直千金。恼人天气又春阴。
为我转回红脸面，向谁分付紫檀心。有情须殢酒杯深。
浣溪沙
一曲新词酒一杯。去年天气旧亭台。夕阳西下几时回。
无可奈何花落去，似曾相识燕归来。小园香径独徘徊。
浣溪沙
红蓼花香夹岸稠。绿波春水向东流。小船轻舫好追游。
渔父酒醒重拨棹，鸳鸯飞去却回头。一杯销尽两眉愁。
浣溪沙
淡淡梳妆薄薄衣。天仙模样好容仪。旧欢前事入颦眉。
闲役梦魂孤烛暗，恨无消息画帘垂。且留双泪说相思。
浣溪沙
小阁重帘有燕过。晚花红片落庭莎。曲阑干影入凉波。
一霎好风生翠幕，几回疏雨滴圆荷。酒醒人散得愁多。
浣溪沙
宿酒才醒厌玉卮。水沈香冷懒熏衣。早梅先绽日边枝。
寒雪寂寥初散后，春风悠扬欲来时。小屏闲放画帘垂。
浣溪沙
绿叶红花媚晓烟。黄蜂金蕊欲披莲。水风深处懒回船。
可惜异香珠箔外，不辞清唱玉尊前。使星归觐九重天。
浣溪沙
湖上西风急暮蝉。夜来清露湿红莲。少留归骑促歌筵。
为别莫辞金盏酒。入朝须近玉炉烟。不知重会是何年。
浣溪沙
杨柳阴中驻彩旌。芰荷香里劝金觥。小词流入管弦声。
只有醉吟宽别恨，不须朝暮促归程。雨条烟叶系人情。
浣溪沙
一向年光有限身。等闲离别易销魂。酒筵歌席莫辞频。
满目山河空念远，落花风雨更伤春。不如怜取眼前人。
浣溪沙
玉碗冰寒滴露华。粉融香雪透轻纱。晚来妆面胜荷花。
鬓亸欲迎眉际月，酒红初上脸边霞。一场春梦日西斜。
浣溪沙
云曳香绵彩柱高。绛旗风飐出花梢。一梭红带往来抛。
束素美人羞不打，却嫌裙慢褪纤腰。日斜深院影空摇。
浣溪沙
堤上游人逐画船。拍堤春水四垂天。绿杨楼外出秋千。
白发戴花君莫笑，六么催拍盏频传。人生何处似尊前。
浣溪沙
湖上朱桥响画轮。溶溶春水浸春云。碧琉璃滑净无尘。
当路游丝萦醉客，隔花啼鸟唤行人。日斜归去奈何春。
浣溪沙
叶底青青杏子垂。枝头薄薄柳绵飞。日高深院晚莺啼。
堪恨风流成薄幸。断无消息道归期。托腮无语翠眉低。
浣溪沙
青杏园林煮酒香。佳人初著薄罗裳。柳丝摇曳燕飞忙。
乍雨乍晴花自落，闲愁闲闷昼偏长。为谁消瘦损容光。
浣溪沙
红粉佳人白玉杯。木兰船稳棹歌催。绿荷风里笑声来。
细雨轻烟笼草树。斜桥曲水绕楼台。夕阳高处画屏开。
浣溪沙
翠袖娇鬟舞石州。两行红粉一时羞。新声难逐管弦愁。
白发主人年未老，清时贤相望偏优。一尊风月为公留。
浣溪沙
灯烬垂花月似霜。薄帘映月两交光。酒醺红粉自生香。
双手舞余拖翠袖，一声歌已釂金觞。休回娇眼断人肠。
浣溪沙
十载相逢酒一卮。故人才见便开眉。老来游旧更同谁。
浮世歌欢真易失。宦途离合信难期。尊前莫惜醉如泥。
浣溪沙
模样偏宜掌上怜。云如双鬓玉如颜。身材轻妙眼儿单。
幽会未成双怅望，深情欲诉两艰难。空教魂梦到巫山。
浣溪沙
横画工夫想未全。双双文彩羽仪鲜。和鸣偕老是天然。
暮雨并深流细草，暖风交颈傍清涟。羡他真个好因缘。
浣溪沙
百亩中庭半是苔。门前白道水萦回。爱闲能有几人来。
小院回廊春寂寂，山桃溪杏两三栽。为谁零落为谁开。
浣溪沙
二月春花厌落梅。仙源归路碧桃催。渭城丝雨劝离杯。
欢意似云真薄幸，客鞭摇柳正多才，凤楼人待锦书来。
浣溪沙
卧鸭池头小苑开。暄风吹尽北枝梅。柳长莎软路萦回。
静避绿阴莺有意，漫随游骑絮多才。去年今日忆同来。
浣溪沙
二月和风到碧城。万条千缕绿相迎。舞烟眠雨过清明。
妆镜巧眉偷叶样，歌楼妍曲借枝名。晚秋霜霰莫无情。
浣溪沙
床上银屏几点山。鸭炉香过琐窗寒。小云双枕恨春闲。
惜别漫成良夜醉，解愁时有翠笺还。那回分袂月初残。
浣溪沙
绿柳藏乌静掩关。鸭炉香细琐窗闲。那回分袂月初残。
惜别漫成良夜醉，解愁时有翠笺还。欲寻双叶寄情难。
浣溪沙
家近旗亭酒易酤。花时长得醉工夫。伴人歌笑懒妆梳。
户外绿杨春系马，床前红烛夜呼卢。相逢还解有情无。
浣溪沙
日日双眉斗画长。行云飞絮共轻狂。不将心嫁冶游郎。
溅酒滴残歌扇字，弄花熏得舞衣香。一春弹泪说凄凉。
浣溪沙
飞鹊台前晕翠蛾。千金新换绛仙螺。最难加意为颦多。
几处睡痕留醉袖，一春愁思近横波。远山低尽不成歌。
浣溪沙
午醉西桥夕未醒。雨花凄断不堪听。归时应减鬓边青。
衣化客尘今古道，柳含春意短长亭。凤楼争见路旁情。
浣溪沙
一样宫妆簇彩舟。碧罗团扇自障羞。水仙人在镜中游。
腰自细来多态度，脸因红处转风流。年年相遇绿江头。
浣溪沙
已拆秋千不奈闲。却随胡蝶到花间。旋寻双叶插云鬓。
几摺湘裙烟缕细，一钩罗袜素蟾弯。绿窗红豆忆前欢。
浣溪沙
闲弄筝弦懒系裙。铅华消尽见天真。眼波低处事还新。
怅恨不逢如意酒。寻思难值有情人。可怜虚度琐窗春。
浣溪沙
团扇初随碧簟收。画檐归燕尚迟留。靥朱眉翠喜清秋。
风意未应迷狭路，灯痕犹自记高楼。露花烟叶与人愁。
浣溪沙
翠阁朱阑倚处危。夜凉闲捻彩箫吹。曲中双凤已分飞。
绿酒细倾消别恨，红笺小写问归期。月华风意似当时。
浣溪沙
唱得红梅字字香。柳枝桃叶尽深藏。遏云声里送雕觞。
才听便拚衣袖湿，欲歌先倚黛眉长。曲终敲损燕钗梁。
浣溪沙
小杏春声学浪仙。疏梅清唱替哀弦。似花如雪绕琼筵。
腮粉月痕妆罢后，脸红莲艳酒醒前。今年水调得人怜。
浣溪沙
铜虎分符领外台。五云深处彩旌来。春随红旆过长淮。
千里袴襦添旧暖，万家桃李间新栽。使星回首是三台。
浣溪沙
浦口莲香夜不收。水边风里欲生秋。棹歌声细不惊鸥。
凉月送归思往事，落英飘去起新愁。可堪题叶寄东楼。
浣溪沙
莫问逢春能几回。能歌能笑是多才。露花犹有好枝开。
绿鬓旧人皆老大，红梁新燕又归来。尽须珍重掌中杯。
浣溪沙
楼上灯深欲闭门。梦云归去不留痕。几年芳草忆王孙。
向日阑干依旧绿，试将前事倚黄昏，记曾来处易消魂。
浣溪沙
风卷珠帘自上钩。萧萧乱叶报新秋。独携纤手上高楼。
缺月向人舒窈窕，三星当户照绸缪。香生雾縠见纤柔。
浣溪沙
山下兰芽短浸溪。松间沙路净无泥。萧萧春雨子规啼。
谁道人生无再少，门前流水尚能西。休将白发唱黄鸡。
浣溪沙
西塞山边白鹭飞。散花洲外片帆微。桃花流水鳜鱼肥。
自庇一身青箬笠，相随到处绿蓑衣。斜风细雨不须归。
浣溪沙
醉梦醺醺晓未苏。门前辘辘使君车。扶头一盏怎生无。
废圃寒蔬挑翠羽，小槽春酒冻真珠。清香细细嚼梅须。
浣溪沙
雪里餐毡例姓苏。使君载酒为回车。天寒酒色转头无。
荐士已闻飞鹗表，报恩应不用蛇珠。醉中还许揽桓须。
浣溪沙
半夜银山上积苏。朝来九陌带随车。涛江烟渚一时无。
空腹有诗衣有结，湿薪如桂米如珠。冻吟谁伴捻髭须。
浣溪沙
万顷风涛不记苏。雪晴江上麦千车。但令人饱我愁无。
翠袖倚风萦柳絮，绛唇得酒烂樱珠。尊前呵手镊霜须。
浣溪沙
珠桧丝杉冷欲霜。山城歌舞助凄凉。且餐山色饮湖光。
共挽朱轓留半日，强揉青蕊作重阳。不知明日为谁黄。
浣溪沙
霜鬓真堪插拒霜。哀弦危柱作伊凉。暂时流转为风光。
未遣清尊空北海，莫因长笛赋山阳。金钗玉腕泻鹅黄。
浣溪沙
傅粉郎君又粉奴。莫教施粉与施朱。自然冰玉照香酥。
有客能为神女赋，凭君送与雪儿书。梦魂东去觅桑榆。
浣溪沙
菊暗荷枯一夜霜。新苞绿叶照林光。竹篱茅舍出青黄。
香雾噀人惊半破，清泉流齿怯初尝。吴姬三日手犹香。
浣溪沙
料峭东风翠幕惊。云何不饮对公荣。水晶盘莹玉鳞赪。
花影莫孤三夜月，朱颜未称五年兄。翰林子墨主人卿。
浣溪沙
旋抹红妆看使君。三三五五棘篱门。相挨踏破茜罗裙。
老幼扶摧收麦社。乌鸢翔舞赛神村。道逢醉叟卧黄昏。
浣溪沙
簌簌衣巾莎枣花。村里村北响缲车。牛衣古柳卖黄瓜。
酒困路长惟欲睡，日高人渴漫思茶。敲门试问野人家。
浣溪沙
软草平落过雨新。轻沙走马路无尘。何时收拾耦耕身。
日暖桑麻光似泼，风来蒿艾气如薰。使君元是此中人。
浣溪沙
道字娇讹苦未成。未应春阁梦多情。朝来何事绿鬟倾。
彩索身轻长趁燕，红窗睡重不闻莺。困人天气近清明。
浣溪沙
缥缈危楼紫翠间。良辰乐事古难全。感时怀旧独凄然。
璧月琼枝空夜夜，菊花人貌自年年。不知来岁与谁看。
浣溪沙
桃李溪边驻画轮。鹧鸪声里倒清尊。夕阳虽好近黄昏。
香在衣裳妆在臂，水连芳草月连云。几时归去不销魂。
浣溪沙
四面垂杨十里荷。问云何处最花多。画楼南畔夕阳和。
天气乍凉人寂寞，光阴须得酒消磨。且来花里听笙歌。
浣溪沙
一别姑苏已四年。秋风南浦送归船。画帘重见水中仙。
霜鬓不须催我老，杏花依旧驻君颜。夜阑相对梦魂间。
浣溪沙
惟见眉间一点黄。诏书催发羽书忙。从教娇泪洗红妆。
上殿云霄生羽翼，论兵齿颊带风霜。归来衫袖有天香。
浣溪沙
长记鸣琴子溅堂。朱颜绿发映垂杨。如今秋鬓数茎霜。
聚散交游如梦寐，升沈闲事莫思量。仲卿终不避桐乡。
浣溪沙
风压轻云贴水飞，乍晴池馆燕争泥。沈郎多病不胜衣。
沙上不闻鸿雁信，竹间时听鹧鸪啼。此情惟有落花知。
浣溪沙
白雪清词出坐间。爱君才器两俱全。异乡风景却依然。
可恨相逢能几日，不知重会是何年。茱萸仔细更重看。
浣溪沙
细雨斜风作晓寒。淡烟疏柳媚晴滩。入淮清洛渐漫漫。
雪沫乳花浮午盏，蓼茸蒿笋试春盘。人间有味是清欢。
浣溪沙
门外东风雪洒裾。山头回首望三吴。不应弹铗为无鱼。
上党从来天下脊，先生元是古之儒。时平不用鲁连书。
浣溪沙
惭愧今年二麦丰。千畦细浪舞晴空。化工余力染夭红。
归去山公应倒载，阑街拍手笑儿童。甚时名作锦薰笼。
浣溪沙
芍药樱花两斗新。名园高会送芳辰。洛阳初夏广陵春。
红玉半开菩萨面，丹砂浓点柳枝唇。尊前还有个中人。
浣溪沙
学画鸦儿正妙年。阳城下蔡困嫣然。凭君莫唱短因缘。
雾帐吹笙香袅袅，霜庭按舞月娟娟。曲终红袖落双缠。
浣溪沙
一梦江湖费五年。归来风物故依然。相逢一醉是前缘。
迁客不应常眊矂，使君为出小婵娟。翠鬟聊著小诗缠。
浣溪沙
轻汁微微透碧纨。明朝端午浴芳兰。流香涨腻满晴川。
彩线轻缠红玉臂，小符斜挂绿云鬟。佳人相见一千年。
浣溪沙
徐邈能中酒圣贤。刘伶席地幕青天。潘郎白璧为谁连。
无可奈何新白发，不如归去旧青山。恨无人借买山钱。
浣溪沙
倾盖相逢胜白头。故山空复梦松楸。此心安处是菟裘。
卖剑买牛吾欲老，乞浆得酒更何求。愿为辞社宴春秋。
浣溪沙
炙手无人傍屋头。萧萧晚雨脱梧楸。谁怜季子敝貂裘。
愿我已无当世望，似君须向古人求。岁寒松柏肯惊秋。
浣溪沙
画隼横江喜再游。老鱼跳槛识清讴。流年未肯付东流。
黄菊篱边无怅望，白云乡里有温柔。挽回霜鬓莫教休。
浣溪沙
入袂轻风不破尘。玉簪犀璧醉佳辰。一番红粉为谁新。
团扇只堪题往事，新丝那解系行人。酒阑滋味似残春。
浣溪沙
几共查梨到雪霜。一经题品便生光。木奴何处避雌黄。
北客有来初未识，南金无价喜新尝。含滋嚼句齿牙香。
浣溪沙
山色横侵蘸晕霞。湘川风静吐寒花。远林屋散尚啼鸦。
梦到故园多少路，酒醒南望隔天涯。月明千里照平沙。
浣溪沙
缥缈红妆照浅溪。薄云疏雨不成泥。送君何处古台西。
废沼夜来秋水满，茂林深处晚莺啼。行人肠断草凄迷。
浣溪沙
阳羡姑苏已买田。相逢谁信是前缘。莫教便唱水如天。
我作洞霄君作守，白头相对故依然。西湖知有几同年。
浣溪沙
花满银塘水漫流。犀槌玉板奏凉州。顺风环佩过秦楼。
远汉碧云轻漠漠，今宵人在鹊桥头。一声敲彻绛河秋。
浣溪沙
剪水开头碧玉条。能令江汉客魂销。只应香信是春潮。
戴了又羞缘我老，折来同嗅许谁招。凭将此意问妖娆。
浣溪沙
玉室金堂不动尘。林梢绿遍已无春。清和佳思一番新。
道骨仙风云外侣，烟鬟雾鬓月边人。何妨沈醉到黄昏。
浣溪沙
依旧琅玕不染尘。霜风吹断笑时春。一簪华发为谁新。
白雪幽兰犹有韵，鹊桥星渚可无人。金莲移处任尘昏。
浣溪沙
昨日霜风入绛帷。曲房深院绣帘垂。屏风几曲画生枝。
酒韵渐浓欢渐密，罗衣初试漏初迟。已凉天气未寒时。
浣溪沙
雨暗轩窗昼易昏。强欹纤手浴金盆。却因凉思谢飞蚊。
酒量羡君如鹄举，寒乡怜我似鸱蹲。由来同是一乾坤。
浣溪沙
声名自昔犹时鸟，日月何尝避覆盆。是非都付鬓边蚊。
邂逅风雷终有用，低回囊槛要深蹲。酒中聊复比乾坤。
浣溪沙
燕外青楼已禁烟。小寒犹自薄胜绵。画桥红日下秋千。
惟有樽前芳意在，应须沈醉倒花前。绿窗还是五更天。
浣溪沙
金缕歌残红烛稀。梁州舞罢小鬟垂。酒醒还是独归时。
画栋日高来语燕，绮窗风暖度游丝。几多落叶上青枝。
浣溪沙
黑白纷纷小战争。几人心手斗纵横。谁知胜处本无情。
谢傅老来思别墅，杜郎闲去忆鏖兵。何妨谈笑下辽城。
浣溪沙
白鹭飞飞点碧塘。雨荷风卷绿罗裳。管弦竞奏杂鱼榔。
游女谩能歌白纻，使君不学野鸳鸯。桃花空解误刘郎。
浣溪沙
新妇滩头眉黛愁。女儿浦口眼波秋。惊鱼错认月沈钩。
青箬笠前无限事，绿蓑衣底一时休。斜风吹雨转船头。
浣溪沙
飞鹊台前晕翠蛾。千金新买帝青螺。最难如意为情多。
几处泪痕留醉袖，一春愁思近横波。远山低尽不成歌。
浣溪沙
一叶扁舟卷画帘。老妻学饮伴清谈。人传诗句满江南。
林下猿垂窥涤砚，岩前鹿卧看收帆。杜鹃声乱水如环。
浣溪沙
误入仙家小洞来。碧桃花落乱浮杯。满身罗绮裛香煤。
醉倒任眠深迳里，醒时须插满头归。更收余蕊酿新醅。
浣溪沙
紫蔓凝阴绿四垂。暗香撩乱扑罗衣。醉眠惟有落花知。
玉笋纤纤初嗅罢，乌云娜娜乱簪时。此般风韵雅相宜。
浣溪沙
阆苑瑶台指旧居。当年一念别仙都。庆门曾梦得明珠。
赋畀已教尘累浅，修持更与俗缘疏。慧心从此悟真如。
浣溪沙
似火山榴映翠娥。依依香汗浥轻罗。恼人无奈是横波。
金凿落倾欢事少，玉搔头袅闷时多。不留人住意如何。
浣溪沙
清润风光雨后天。蔷薇花谢绿窗前。碧琉璃瓦欲生烟。
十里闲情凭蝶梦，一春幽怨付鲲弦。小楼今夜月重圆。
浣溪沙
昼漏迟迟出建章。惊回残梦日犹长。风微歌吹度昭阳。
沈水烧残金鸭冷，胭脂匀罢紫绵香。一枝花影上东廊。
浣溪沙
湘簟纱厨午睡醒。起来庭院雨初晴。夕阳偏向柳梢明。
懒炷薰炉沈水冷，罢摇纨扇晚凉生。莫将闲事恼卿卿。
浣溪沙
乞与安仁凉鬓霜。不须红线小机窗。剪刀疏下蜀罗长。
纤手捻残针缕细，金钗翻过齿痕香。同心小绾寄思量。
浣溪沙
饮散兰堂月未中。骅骝娇簇绛纱笼。玳簪促坐客从容。
已醉人间千日酒，赐来天上密云龙。蓬仙清兴欲乘风。
浣溪沙
漠漠轻寒上小楼。晓阴无赖似穷秋。淡烟流水画屏幽。
自在飞花轻似梦，无边丝雨细如愁。宝帘闲挂小银钩。
浣溪沙
香靥凝羞一笑开。柳腰如醉肯相挨。日长春困下楼台。
照水有情聊整鬓，倚阑无绪更兜鞋。眼边牵系懒归来。
浣溪沙
霜缟同心翠黛连。红绡四角缀金钱。恼人香爇是龙涎。
枕上忽收疑是梦，灯前重看不成眠。又还一段恶因缘。
浣溪沙
脚上鞋儿四寸罗。唇边朱粉一樱多。见人无语但回波。
料得有心怜宋玉，只应无奈楚襄何。今生有分共伊麽。
浣溪沙
锦帐重重卷暮霞。屏风曲曲斗红牙。恨人何事苦离家。
枕上梦魂飞不去，觉来红日又西斜。满庭芳草衬残花。
浣溪沙
稳小弓鞋三寸罗。歌唇清韵一樱多。灯前秀艳总横波。
指下鸣泉清杳渺。掌中回旋小婆娑。明朝归路奈情何。
浣溪沙
风急花飞昼掩门。一帘残雨滴黄昏。便无离恨也销魂。
翠被任熏终不暖，玉杯慵举几番温。个般情事与谁论。
浣溪沙
槐柳春余绿涨天。酒旗高插夕阳边。谁家墙里笑秋千。
往事不堪楼上看，新愁多向曲中传。此情销得是何年。
浣溪沙
一朵梦云惊晓鸦。数枝春雨带梨花。坐来残月冷窗纱。
钗凤谩曾留得半，枕山犹是枕时斜。对花今日奈天涯。
浣溪沙
水满池塘花满枝。乱香深里语黄鹂。东风轻软弄帘帏。
日正长时春梦短，燕交飞处柳烟低。玉窗红子斗棋时。
浣溪沙
少日怀山老住山。一官休务得身闲。几年食息白云闲。
似我乐来真是少，见人忙处不相关。养真高静出尘寰。
浣溪沙
翠縠参差拂水风。暖云如絮扑低空。丽人波脸觉春融。
缨挂宝钗初促席，檀膏微注玉杯红。芳醪何似此情浓。
浣溪沙
云母窗前歇绣针。低鬟凝思坐调琴。玉纤纤按十三金。
归卧文园犹带酒。柳花飞度画堂阴。只凭双燕话春心。
浣溪沙
叠鼓新歌百样娇。铜丸玉腕促云谣。揭穿飞瓦雹声焦。
九曲池边杨柳陌，香轮轧轧马萧萧。细风妆面酒痕销。
浣溪沙
雨过园亭绿暗时。樱桃红颗压枝低。绿兼红好眼中迷。
荔子天教生处远，风流一种阿谁知。最红深处有黄鹂。
浣溪沙
帐饮都门春浪惊。东飞身与白鸥轻。淮山一点眼初明。
谁使梦回兰芷国，却将春去凤凰城。樯乌风转不胜情。
浣溪沙
江上秋高风怒号。江声不断雁嗷嗷。别魂迢递为君销。
一夜不眠孤客耳，耳边愁听雨萧萧。碧纱窗外有芭蕉。
浣溪沙
楼阁帘垂乳燕飞。圆荷细细点清溪。薰风破闷晚凉时。
玉轸琴边兰思远，霜纨扇里翠眉低。柔蓝衫子闹蜂儿。
浣溪沙
水榭风微玉枕凉。牙床角簟藕花香。野塘烟雨罩鸳鸯。
红蓼渡头青嶂远，绿萍波上白鸥双。淋浪淡墨水云乡。
浣溪沙
碧雾朦胧郁宝熏。和风容曳舞帘旌。花间千骑两朱轮。
金马天材文作锦，玉堂仙骨气如冰。湖山何似使君清。
浣溪沙
曾向瑶台月下逢。为谁回首矮墙东。春风吹酒退腮红。
庾岭殷勤通远信，梅家潇洒有仙风。晚香都在玉杯中。
浣溪沙
谢女清吟压郢楼。楼前风转柳花球。学成舞态却多羞。
半落琼瑶天又惜，稍侵桃李蝶应愁。酒家先当翠云裘。
浣溪沙
小圃韶光不待邀。早通消耗与含桃。晚来芳意半寒梢。
含笑不言春淡淡，试妆未遍雨萧萧。东家小女可怜娇。
浣溪沙
日照遮檐绣凤凰。博山金暖一帘香。尊前光景为君长。
不信腊寒雕鬓影，渐匀春意上妆光。梅花长共占年芳。
浣溪沙
花市东风卷笑声。柳溪人影乱于云。梅花何处暗香闻。
露湿翠云裘上月，烛摇红锦帐前春。瑶台有路渐无尘。
浣溪沙
水北烟寒雪似梅。水南梅闹雪千堆。月明南北两瑶台。
云近恰如天上坐，魂清疑向斗边来。梅花多处载春回。
浣溪沙
小雨初收蝶做团。和风轻拂燕泥干。秋千院落落花寒。
莫对清尊追往事，更催新火续余欢。一春心绪倚阑干。
浣溪沙
魏紫姚黄欲占春。不教桃杏见清明。残红吹尽恰才晴。
芳草池塘新涨绿。官桥杨柳半拖青。秋千院落管弦声。
浣溪沙
晚色寒清入四檐。梧桐冷碧到疏帘。小花未了烛花偏。
瑶瓮孛堆春这里，锦屏屈曲梦谁边。熏笼香暖索衣添。
浣溪沙
碧浸澄沙上下天。曲堤疏柳短长烟。月明不待十分圆。
凿落未空牙板闹，阑干久凭夹衣寒。婵娟薄幸冷相看。
浣溪沙
碧户朱窗小洞房。玉醅新压嫩鹅黄。半青橙子可怜香。
风露满帘清似水，笙箫一片醉为乡。芙蓉绣冷夜初长。
浣溪沙
松菊秋来好在无。寄声猿鹤莫情疏。渊明不老久踟蹰。
打鼓枫林谁作社，枕溪茅屋忆吾庐。去年醉倒倩人扶。
浣溪沙
本是青门学灌园。生涯浑在乱山前。一犁春雨种瓜田。
别后倩云遮鹤帐，来时和月寄渔船。旁人莫做长官看。
浣溪沙
晚色轻凉入画船。云峰飞尽玉为天。疏飙自为月褰帘。
细酌流霞君且住，更深风月更清妍。为谁凄断小桥边。
浣溪沙
锦里无端无素书。长安秋晚忆家无。故人来此尚踟蹰。
旧事殷勤休忘了，老来凄断恶消除。小楼雪夜记当初。
浣溪沙
记得山翁往少年。青楼一笑万金钱。宝鞍逐月玉鞭寒。
老对冻醪留客话，醉爬短发枕书眠。伴人松雨隔疏帘。
浣溪沙
蕙炷犹熏百和秾。兰膏正烂五枝红。风流云散太匆匆。
仙草已添君胜爽，醉乡肯为我从容。剩风残月小庭空。
浣溪沙
银字笙箫小小童。梁州吹过柳桥风。阿谁劝我玉杯空。
小醉径须眠锦瑟，夜归不用照纱笼。画船帘卷月明中。
浣溪沙
滟滟金波暖做春。疏疏烟柳瘦于人。柳边半醉不胜情。
未解画船留待月，缓歌金缕细留云。将云带月入东门。
浣溪沙
蜡烛花中月满窗。楚梅初试寿阳妆。麒麟为脯玉为浆。
花影烛光相动荡，抱持春色入金觞。鸭炉从冷醉魂香。
浣溪沙
竹送秋声入小窗。香迷夜色暗牙床。小屏风掩烛花长。
雁过故人无信息，酒醒残梦寄凄凉。画桥露月冷鸳鸯。
浣溪沙
柳絮随风散漫飞。檐冰成柱粟生肌。力排寒气赖金卮。
赋丽谁为梁苑客，调高难和郢中词。且烦呵笔写乌丝。
浣溪沙
可惜随风面旋飘。直须烧烛看娇娆。人间花月更无妖。
浓丽独将春色殿，繁华端合众芳朝。南床应为醉陶陶。
浣溪沙
通白轻红溢万枝。浓香百和透丰肌。丹山威凤势将飞。
玉镜台前呈国艳，沈香亭北映朝曦。如花惟有上皇妃。
浣溪沙
斗鸭栏边晓露沾。华堂醉赏轴珠帘。插花人好手纤纤。
遮护轻寒施翠幄，标题仙品露牙签。词人遗恨独江淹。
浣溪沙
今夜风光恋渚萍。欲教四角出车轮。金钗离立座生春。
神文恍惊巫峡梦，飞琼原是阆风人。诏封后院宠儒臣。
浣溪沙
溪岸沈深属泛萍。倾城容貌此推轮。可怜虚度二年春。
暮暮来时骚客赋，朝朝新处后庭人。天留花月伴羁臣。
浣溪沙
东道殷勤玉斝飞。华灯倾国拥珠玑。玉奴嫌瘦玉环肥。
缥缈幸闻缑岭曲，参差犹隔夏侯衣。放开云月出清辉。
浣溪沙
楼子包金照眼新。香根犹带广陵尘。翻阶不羡掖垣春。
不分与花为近侍，难甘溱洧赠闲人。如羞如怨独含颦。
浣溪沙
东阁郎官巧写真。西湖处士妙传神。嫣然一笑腊前春。
斗好虽无冰骨女，相宜幸是雪髯人。且烦疏影入清尊。
浣溪沙
盘里明珠芡实香。尊前堆雪脍丝长。何妨羌管奏伊凉。
翠葆重生无复日，白波不酹有如江。壁间醉墨任淋浪。
浣溪沙
疏荫摇摇趁岸移。惊鸥点点过帆飞。船分水打嫩沙回。
断梦不知人去处，卷帘还有燕来时。日斜风紧转湾西。
浣溪沙
章水何如颍水清。江山明秀发诗情。七言还我是长城。
小小钿花开宝靥，纤纤玉笋见云英。十千名酒十分倾。
浣溪沙
宫缬慳裁翡翠轻。文犀松串水晶明。飐风新样称娉婷。
带笑缓摇春笋细，障羞斜映远山横。玉肌无汗暗香清。
浣溪沙
小雨初回昨夜凉。绕篱新菊已催黄。碧空无际卷苍茫。
千里断鸿供远目，十年芳草挂愁肠。缓歌聊与送瑶觞。
浣溪沙
睡粉轻消露脸新。醉红初破玉肌匀。尊前留得两州春。
剩挽雕盘欹醉帽，重催飞骑走红尘。十年兰茝笑骚人。
浣溪沙
荷叶荷花水底天。玉壶冰酒酿新泉。一欢聊复记他年。
我亦故山归去客，与君分手暂流连。佳人休唱好因缘。
浣溪沙
休笑山翁不住山。二年偷向此中闲。归来赢得鬓毛斑。
瓮底新醅供酩酊，城头曲槛俯淙潺。山翁老去此山间。
浣溪沙
绛蜡烧残夜未分。宝筝声缓拍初匀。斗枢光照坐生春。
便恐赐环归衮绣，莫辞挥翰落烟云。凤城西去断离魂。
浣溪沙
绿野歌欢喜见分。骤惊和气晓来匀。妙歌谁敢和阳春。
梅蕊旧年迎腊雪，月华今夜破寒云。独醒争笑楚人魂。
浣溪沙
物外光阴不属春。且留风景伴佳辰。醉归谁管断肠人。
柳絮尚飘庭下雪，梨花空作梦中云。竹间篱落水边门。
浣溪沙
午夜明蟾冷浸溪。姮娥应有辟寒犀。桂岩仍在曲阑西。
撷蕊攀条情未已，经丘寻壑想招携。不应痴马惜障泥。
浣溪沙
曾向蓬莱得姓名。坐中省识是飞琼。琵琶翻作步虚声。
一自当时收拨后，世间弦索不堪听。梦回凄断月胧明。
浣溪沙
莫问新欢与旧愁。浅颦微笑总风流。眼波横注楚江秋。
十字街头家住处，心肠四散几时休。揽风招月是朱楼。
浣溪沙
柳絮池台淡淡风。碧波花岫小桥通。云连丽宇倚晴空。
芳草绿杨人去住，短墙幽径燕西东。梦条弄蕊得从容。
浣溪沙
薄薄春衫簇绮霞。画檐晨起见栖鸦。宿妆仍拾落梅花。
回首高楼闻笑语，倚栏红袖卷轻纱。玉肌微减旧时些。
浣溪沙
九里香风动地来。寻香空绕百千回。错惊秋色上崔嵬。
谁识芗林三昧手，能令花落又花开。返魂元学岭头梅。
浣溪沙
浅画香膏拂紫绵。牡丹花重翠云偏。手挼梅子并郎肩。
病起心情终是怯，困来模样不禁怜。旋移针线小窗前。
浣溪沙
淡墨花枝掩薄罗。嫩蓝裙子窣湘波。水晶新样碾风荷。
问著似羞还似恶，恼来成笑不成歌。芙蓉帐里奈君可。
浣溪沙
短烛荧荧照碧窗。重重帘幕护梨霜。幽欢不怕夜偏长。
罗袜钿钗红粉醉，曲屏深幔绿橙香。征鸿离远断人肠。
浣溪沙
小院春来百草青。拂墙桃李已飘零。绝知春意总无凭。
卢女嫁时终薄命，徐娘身老谩多情。洗香吹粉转娉婷。
浣溪沙
窗纸幽幽不肯明。寒更忍作断肠声。背人残烛却多情。
合下心期唯有梦，如今魂梦也无凭。几行闲泪莫纵横。
浣溪沙
罨画溪头春水生。铜官山外夕阳明。暖风无力小舟横。
万事悠悠生处熟，三杯兀兀醉时醒。杏花杨柳更多情。
浣溪沙
桥北桥南新雨晴。柳边花底暮寒轻。万家灯火照溪明。
凫舄差池官事了，木山彩错市人惊。街头酒贱唱歌声。
浣溪沙
折桂归来懒觅官。十年风月醉家山。有人挟瑟伴清闲。
楚畹飞香兰结佩，蓝田生暖玉连环。拥书万卷看双鸾。
浣溪沙
西塞山边白鹭飞。吴兴江上绿杨低。桃花流水鳜鱼肥。
青箬笠将风里戴，短蓑衣向雨中披。斜风细雨不须归。
浣溪沙
银海清泉洗玉杯。恰篘白酒冷偏宜。水林檎嫩折青枝。
争看使君长寿曲，旋教法部太平词。快风凉雨火云摧。
浣溪沙
碧玉阑干白玉人。倚花吹叶忍黄昏。萧郎一去又经春。
眉淡翠峰愁易聚，脸残红雨泪难匀。纤腰减半缘罗裙。
浣溪沙
雨湿清明香火残。碧溪桥外燕泥寒。日长独自倚阑干。
脱箨修篁初散绿，褪花新杏未成酸。江南春好与谁看。
浣溪沙
风落芙蓉画扇闲。凉随春色到人间。乍垂罗幕乍飞鸾。
好把深杯添绿酒，休拈明镜照苍颜。浮生难得是清欢。
浣溪沙
才子佳人相见难。舞收歌罢又更阑。密将春恨系幽欢。
结子同心香佩带，帕儿双字玉连环。酒醒灯暗忍重看。
浣溪沙
晚菊花前敛翠蛾。挼花传酒缓声歌。柳枝团扇别离多。
拥髻凄凉论旧事，曾随织女度银梭。当年今夕奈愁何。
浣溪沙
近腊风光一半休。南枝未动北枝愁。嫦娥莫是见人羞。
么凤不传蓬岛信，杜鹃空办鹤林秋。便须千杖打梁州。
浣溪沙
欲醉江梅兴未休。待篘春瓮洗春愁。不成欢绪却成羞。
天意若教花似雪，客情宁恨鬓如秋。趁他何逊在扬州。
浣溪沙
无限春情不肯休。江梅未动使人愁。东昏觑得玉奴羞。
对酒情怀疑是梦，忆花天气黯如秋。唤春云梦泽南州。
浣溪沙
水上鸣榔不系船。醉来深闭短篷眠。潮生潮落自年年。
一尺鲈鱼新活计，半蓑烟雨旧衣冠。庙堂空有画图看。
浣溪沙
多病嫌秋怕上楼。苦无情绪懒抬头。雁来不寄小银钩。
一点离情深似海，万重凄恨黯如秋。怎生禁得许多愁。
浣溪沙
醽醁新翻碧玉壶。水精钗袅绛纱符。吴姬亲手碎菖蒲。
绥索系时新睡起，榴花剪处要人扶。心情还似去年无。
浣溪沙
学画双蛾苦未成。鬓云新结翠鬟轻。伴人歌笑已多情。
飞絮乱花闲院宇，舞鸾歌凤小娉婷。阳关休唱断肠声。
浣溪沙
罗绮争春拥画堂。翠帷深处按笙簧。宝奁频炷郁沈香。
海上蟠桃元未老，月中仙桂看余芳。何须龟鹤颂年长。
浣溪沙
象服华年两鬓青。喜逢生日是嘉平。何妨开宴雪初晴。
酒劝十分金凿落，舞催三叠玉娉婷。满堂欢笑祝椿龄。
浣溪沙
过隙光阴还自催。生朝又送一年来。宴堂深处强追陪。
眼眩岂堪花里笑，眉攒聊向酒边开。与君同醉莫辞杯。
浣溪沙
小院闲窗春色深。重帘未卷影沈沈。倚楼无语理瑶琴。
远岫出山催薄暮，细风吹雨弄轻阴。梨花欲谢恐难禁。
浣溪沙
淡荡春光寒食天。玉炉沈水袅残烟。梦回山枕隐花钿。
海燕未来人斗草，江海已过柳生绵。黄昏疏雨湿秋千。
浣溪沙
髻子伤春慵更梳。晚风庭院落梅初。淡云来往月疏疏。
玉鸭熏炉闲瑞脑，朱樱斗帐掩流苏。通犀还解辟寒无。
浣溪沙
绣幕芙蓉一笑开。斜飞宝鸭衬香腮。眼波才动被人猜。
一面风情深有韵，半笺娇恨寄幽怀。月移花影约重来。
浣溪沙
暖日温风破浅寒。短青无数簇幽栏。三年春在病中看。
中酒心情浑似梦，探花时候不曾闲。几年芳信隔秦关。
浣溪沙
共饮昏昏到暮鸦。不须春日念京华。迩来沈醉是生涯。
不是对君犹惜醉，只嫌春病却怜他。愿为蜂采落残花。
浣溪沙
艳艳春娇入眼波。劝人金盏缓声歌。不禁粉泪揾香罗。
暮雨朝云相见少，落花流水别离多。寸肠争奈此情何。
浣溪沙
进步须于百尺竿。二边休立莫中安。要知玄露没多般。
花影镜中拈不起，蟾光空里撮应难。道人无事更参看。
浣溪沙
醉里惊从月窟来。睡余如梦蕊宫回。碧云时度小崔嵬。
疑是海山怜我老，不论时节遣花开。从今休数返魂梅。
浣溪沙
星斗昭回自一天。疏梅池畔斗清妍。蟠桃正熟藕如船。
叶上灵龟来瑞世，林间白鹤舞胎仙。春秋不记几千年。
浣溪沙
瑞气氤氲拂水来。金幢玉节下瑶台。江梅岩桂一时开。
不尽秋香凝燕寝，无边春色入尊罍。临风嗅蕊共裴回。
浣溪沙
绿绕红围宋玉墙。幽兰林下正芬芳。桃花气暖玉生香。
谁道广平心似铁，艳妆高韵两难忘。苏州老矣不能狂。
浣溪沙
霭霭停云覆短墙。夭夭临水自然芳。猗猗无处着清香。
珍重蓦山溪句好，尊前频举不相忘。濠梁梦蝶尽春狂。
浣溪沙
南国风烟深更深。清江相接是庐陵。甘棠两地绿成阴。
九日黄花兄弟会，中秋明月故人心。悲欢离合古犹今。
浣溪沙
冰雪肌肤不受尘。脸桃眉柳暖生春。手搓梅子笑迎人。
欲语又休无限思，暂来还去不胜颦。梦随胡蝶过东邻。
浣溪沙
花想仪容柳想腰。融融曳曳一团娇。绮罗丛里最妖娆。
歌罢碧天零影乱，舞时红袖雪花飘。几回相见为魂销。
浣溪沙
艳赵倾燕花里仙。乌丝阑写永和年。有时闲弄醒心弦。
茗碗分云微醉后，纹楸斜倚髻鬟偏。风流模样总堪怜。
浣溪沙
曾是襄王梦里仙。娇痴恰恰破瓜年。芳心已解品朱弦。
浅浅笑时双靥媚，盈盈立处绿云偏。稀人心是尽人怜。
浣溪沙
璧月光中玉漏清。小梅疏影水边明。似梅人醉月西倾。
梅欲黄时朝暮雨，月重圆处短长亭。旧愁新恨若为情。
浣溪沙
人意天公则甚知。故教小雨作深悲。桃花浑似泪胭脂。
理棹又从今日去，断肠还似去年时。经行处处是相思。
浣溪沙
花样风流柳样娇。雪中微步过溪桥。心期春色到梅梢。
折得一枝归绿鬓，冰容玉艳不相饶。索人同去醉金蕉。
浣溪沙
守得梅开著意看。春风几醉玉栏干。去时犹自惜余欢。
雨后重来花扫地，叶间青子已团团。凭谁寄与蹙眉山。
浣溪沙
翡翠衣裳白玉人。不将朱粉污天真。清风为伴月为邻。
枕上解随良夜梦，壶中别是一家春。同心小绾更尖新。
浣溪沙
两点春山入翠眉。一緺杨柳作腰肢。语音娇软带儿痴。
犹省当来求识面，隔帘清唱倒琼彝。真成相见说当时。
浣溪沙
姑射肌肤雪一团。掺掺玉手弄冰纨。著人情思几多般。
水上月如天样远，眼前花似镜中看。见时容易近时难。
浣溪沙
云外遥山是翠眉。风前杨柳入腰肢。凌波微步袜尘飞。
倚醉传歌留客处，佯嗔不语殢人时。风流态度百般宜。
浣溪沙
百斛明珠得翠蛾。风流彻骨更能歌。碧云留住劝金荷。
取醉归来因一笑，恼人深处是横波。酒醒情味却知么。
浣溪沙
云幕垂垂不掩关，落鸿孤没有无间。雪花欺鬓一年残。
欲把小梅还斗雪，冷香嫌怕乱沈檀。恼人归梦绕江干。
浣溪沙
丧乱佳辰不易攀。四逢寒食尽投闲。踏青无处想家山。
麟殿阻趋陪内宴，蓂堂遥忆侍慈颜。感时双泪滴潺潺。
浣溪沙
南北渝盟久未和。斯民涂炭死亡多。不知何日戢干戈。
赖有兴王如世祖，况闻谋帅得廉颇。蔺卿全璧我蹉跎。
浣溪沙
双佩雷文拂手香。青纱衫子淡梳妆。冰姿绰约自生凉。
虚掉玉钗惊翡翠，缓移兰棹趁鸳鸯。鬓鬟风乱绿云长。
浣溪沙
玉趾弯弯一折弓。秋波剪碧滟双瞳。浅颦轻笑意无穷。
夜静拥炉熏督耨，月明飞棹采芙蓉。别来欢事少人同。
浣溪沙
窗外疏篁对节金。画桥新绿一篙深。沈沈清夜对横参。
酒晕半消红玉脸，云鬟轻制小犀簪。梦回陈迹杳难寻。
浣溪沙
沙上寒鸥接翼飞。潮生潮落水东西。征船鸣橹趁潮归。
望断碧云无锦字，谩题红叶有新诗。黄昏微雨倚阑时。
浣溪沙
漠漠新田绿未齐。柳阴阴下水平堤。竹间时有乳鸦啼。
云敛屏山横枕畔，夜阑璧月转林西。玉芝香里彩鸳栖。
浣溪沙
紫燕双双掠水飞。廉纤小雨未成泥。篱边开尽野蔷薇。
会少离多终有恨，暂来还去益堪悲。后期重约采莲时。
浣溪沙
窄窄霜绡稳称身。强临歌酒惨离魂。故人相遇益伤神。
断雨残云千里隔，琼枝璧月四时新。为君留取镜中春。
浣溪沙
且斗尊前见在身。昔游如梦可销魂。玉容依约旧精神。
千里重来人事改，一杯相属意还新。韶华不减洞中春。
浣溪沙
木似文犀感月华。寸根移种自仙家。春兰秋菊浪矜夸。
玉露初零秋夜永，幽香直入小窗纱。此时风月独输他。
浣溪沙
浅褐衫儿寿带藤。碾花如意枕冠轻。凤鞋弓小称娉婷。
约略梳妆随事好，出尘标韵出尘清。一枝梅映玉壶冰。
浣溪沙
窗外桃花烂熳开。年时曾伴玉人来。一枝斜插凤皇钗。
今日重来人事改，花前无语独徘徊。凄凉怀抱可怜哉。
浣溪沙
一样婵娟别样清。眼明初识董双成。香风随步过帘旌。
笑捧玉觞频劝客，浣溪沙里转新声。花间侧听有流莺。
浣溪沙
小小茅茨隐翠微。桥平双手弄涟漪。好风还动去年枝。
得雨疏梅肥欲展，人家次第有芳菲。惜花恰莫探春迟。
浣溪沙
向日南枝不奈晴。无风绛雪自飘零。画楼更作断肠声。
小侧金荷迎落蕊，高烧银烛照残英。生愁斜月酒初醒。
浣溪沙
快雨疏风六月凉。貂蝉人著彩衣裳。肃然心拜玉炉香。
相国趣还调鼎鼐，潘舆指日下潇湘。秋来江上接归航。
浣溪沙
曲室明窗烛吐光。瓦炉灰暖炷瓢香。夜阑茗碗间飞觞。
坐稳蒲团凭棐几，熏余纸帐掩梨床。个中风味更难忘。
浣溪沙
一枕秋风两处凉。雨声初歇漏声长。池塘零落藕花香。
归梦等闲归燕去，断肠分付断云行。画屏今夜更思量。
浣溪沙
翡翠钗头缀玉虫。秋蟾飘下广寒宫。数枝金粟露华浓。
花底清歌生皓齿，烛边疏影映酥胸。恼人风味冷香中。
浣溪沙
燕掠风樯款款飞。艳桃秾李闹长堤。骑鲸人去晓莺啼。
可意湖山留我住，断肠烟水送君归。三春不是别离时。
浣溪沙
云气吞江卷夕阳。白头波上电飞忙。奔雷惊雨溅胡床。
玉节故人同壮观，锦囊公子更平章。榕阴归梦十分凉。
浣溪沙
山绕平湖波撼城。湖光倒影浸山青。水晶楼下欲三更。
雾柳暗时云度月，露荷翻处水流萤。萧萧散发到天明。
浣溪沙
目送归州铁瓮城。隔江想见蜀山青。风前团扇仆频更。
梦里有时身化鹤，人间无数草为萤。此时山月下楼明。
浣溪沙
月转花枝清影疏。露华浓处滴真珠。天香遗恨罥花须。
沐出乌云多态度，晕成娥绿费工夫。归时分付与妆梳。
浣溪沙
花气天然百和芬。仙风吹过海中春。龙涎沈水总销魂。
清润巧萦金缕细，氤氲偏傍玉脂温。别来长是惜余熏。
浣溪沙
花气蒸浓古鼎烟。水沈春透露华鲜。心清无暇数龙涎。
乞与病夫僧帐座，不妨公子醉茵眠。普熏三界扫腥膻。
浣溪沙
花气薰人百和香。少陵佳句是仙方。空教蜂蝶为花忙。
和露摘来轻换骨，傍怀闻处恼回肠。去年时候入思量。
浣溪沙
残腊晴寒出众芳。风流勾引破春光。年年长为此花忙。
夜久莫教银烛灺，酒边何似玉台妆。冰肌温处觅余香。
浣溪沙
棐几明窗乐未央。熏炉茗碗是家常。客来长揖对胡床。
蟹眼汤深轻泛乳，龙涎灰暖细烘香。为君行草写秋阳。
浣溪沙
榕叶桄榔驿枕溪。海风吹断瘴云低。薄寒初觉到征衣。
岁晚可堪归梦远，愁深偏恨得书稀。荒庭日脚又垂西。
浣溪沙
睡起中庭月未蹉。繁香随影上轻罗。多情肯放一春过。
比似雪时犹带韵，不如梅处却缘多。酒边枕畔奈愁何。
浣溪沙
雨入空阶滴夜长。月行云外借孤光。独将心事步长廊。
深锁重门飞不去，巫山何日梦襄王。一床衾枕冷凄香。
浣溪沙
傍竹柴门俯碧流。见人无语眼横秋。呜机轧轧弄纤柔。
定有回文传窦子，何时银汉渡牵牛。归来风雨夜飕飕。
浣溪沙
宿雨潜回海宇春。晓风徐散日边云。熙熙人意一番新。
破睡海棠能媚客，舞风垂柳似招人。春衫归去马蹄轻。
浣溪沙
阑外彤云已满空。帘旌不动石榴红。谁将秋色到楼中。
玛瑙一泓浮翠玉，瓠犀终日凛天风。炎洲人到广寒宫。
浣溪沙
高会横山酒八仙。烟云不减九华妍。暖风琼树倚楼前。
妙唱一声尘暗落，靓妆四座玉相连。骖鸾何日共翩翩。
浣溪沙
二八佳人宴九仙。华堂清静斗春妍。琼枝相倚妙无前。
良夜黄云来缥缈，东风碧酒意留连。花间蝶梦想翩翩。
浣溪沙
半醉依人落珥簪。天香不数海南沈。时倾秋水话春心。
已觉吹箫归碧落，从今禊饮笑山阴。金杯休惜十分深。
浣溪沙
海畔山如碧玉簪。天涯消息叹鱼沈。赖逢倾国洗愁心。
莫为世情生旅况，且因乐事惜光阴。明朝红雨已春深。
浣溪沙
烟柳濛濛鹊做巢。青青弱草带斜桥。莺声多在杏花梢。
逐伴不知春路远，见人时著小词招。阿谁有分伴吹箫。
浣溪沙
彩选骰儿隔袖拈。整钗微见玉纤纤。夜寒窗外更垂帘。
好事灯花双作蕊，照人月影入斜檐。新愁日日座中添。
浣溪沙
做得因缘不久长。惊风枝上偶成双。归来魂梦带幽香。
灯下揉花春去早，竹间影月索归忙。十年前事费思量。
浣溪沙
风扫长林雪压枝。纷纷冻鹊傍帘飞。一尊聊作破寒威。
春意正愁梅漏泄，客情尤怕病禁持。曲阑干外日初迟。
浣溪沙
微绽樱桃一颗红。断肠声里唱玲珑。轻罗小扇掩酥胸。
惹鬓蛛丝新有喜，窥窗月彩旧相从。清宵一醉许谁同。
浣溪沙
一样檀心半卷舒。淡黄衫子衬冰肤。细看全似那人姝。
枕里芳蕤薰绣被，酒中余馥溢金壶。不须频嗅惹罗裾。
浣溪沙
晓日晖晖玉露光。枝头一样斗宫妆。可怜娇额半涂黄。
衣与酴醿新借色，肌同薝卜更薰香。风流荀令雅相当。
浣溪沙
过雨花容杂笑啼。淡妆深注半开时。娇娆情态自天姿。
新浴太真增艳丽，微风新燕斗清奇。绿窗朱户雅相宜。
浣溪沙
阳气初升土脉苏。东郊人散欲回车。一时春雪十年无。
鱼枕蕉深浮酒蚁，鹿胎冠子粲歌珠。题诗不觉烛然须。
浣溪沙
体粟须烦鼎力苏。流涎正值麹盈车。坐来兽炭拨还无。
一阕可能酬一绝，双银端不换双珠。松毛粉白老翁须。
浣溪沙
春到衡门病滞苏。力强犹可驾柴车。少年狂望一时无。
清坐不堪肌起粟，高谈还喜唾成珠。红裙痴笑雪如须。
浣溪沙
冻卧袁安已复苏。闭门那患出无车。似渠人物到今无。
可笑昆山夸片玉，须怜沧海叹遗珠。时来应许捋君须。
浣溪沙
玉骨冰肌软更香。一枝丹棘映青裳。相逢归去未须忙。
曲里春山情不浅，尊前秋水意何长。酒醺颜色粉生光。
浣溪沙
寒透珠帘怯晓霜。灰飞缇室验回阳。坐看红日上修廊。
泉泻龙头深泛酒，烟凝象口暖吹香。及时歌舞意何长。
浣溪沙
水外山光淡欲无。堤边草色翠如铺。绿杨风软鸟相呼。
牛蒡叶齐罗翠扇，鹿黎花小隘真珠。一声何处叫提壶。
浣溪沙
禁御芙蓉秋气凉。新枨岂待满林霜。旨甘初荐摘青黄。
乍剖金肤藏嫩玉，吴盐兼味发清香。圣心此意与天长。
浣溪沙
春到皇居景晏温。冰轮驾玉上祥云。烛龙衔耀九重门。
宫掖两仪临舜殿，金莲万斛奉尧尊。官家慈孝格乾坤。
浣溪沙
初过西风烟雨微。霓光留景正团枝。月中新彩与增辉。
霞影分丹乘浩露，珊瑚秀色满彤墀。凉飙吹上赭红衣。
浣溪沙
春晓于飞彩仗明。西园嘉瑞格和鸣。花王特地献双英。
并蒂轻黄宜淡淡，联芳竞秀巧盈盈。飞琼萼绿两倾城。
浣溪沙
翠袖携持婉有情。湘筠犀轴巧装成。声随一苇更分明。
倚竹双丝明玉细，低眉数曲语莺轻。转移新韵几多声。
浣溪沙
玉柱檀槽立锦筵。低眉信手曲初传。凤凰飞上四条弦。
杨柳已吹三叠韵，何须人在九江船。夜凉人与月婵娟。
浣溪沙
西苑烟光倚槛新。桃花艳艳静无尘。照溪红映一天云。
肯放落红流出水，且寻歌舞赏明春。持杯知是洞中人。
浣溪沙
日上龙城散晓阴。琼芳堂下玉成林。江梅开未十分深。
随处锦亭穹帐暖，冷香邀住入衣襟。酒肠判断付频斟。
浣溪沙
匆匆春归没计遮。百年都似散余霞。持杯聊听浣溪沙。
但觉暗添双鬓雪，不知落尽一番花。东风寒似夜来些。
浣溪沙
一握钩儿能几何。弓弓珠蹙杏红罗。即时分惠谢奴哥。
香压幽兰兰尚浅，样窥初月月仍多。只堪掌上恹琼波。
浣溪沙
珠履三千巧斗妍。就中弓窄只迁迁。恼伊划袜转堪怜。
舞罢有香留绣褥，步余无迹在金莲。好随云雨楚峰前。
浣溪沙
湿翠湖山收晚烟。月华如练水如天。兴来催上钓鱼船。
青箬一尊汀草畔，霜筠数曲渚花边。更于何处觅神仙。
浣溪沙
梁武憨痴达摩呆。个中消息岂容猜。九年面壁口慵开。
只履却寻归路止，一花原不是君栽。这回枉了一遭来。
浣溪沙
索得玄珠也是呆。人人有分莫胡猜。顶门一眼镇长开。
路断玉关无辙迹，雪埋葱岭没根栽。始称达摩不曾来。
浣溪沙
胜概朱楹俯碧湖。萧萧风月一尘无。只堪绿蚁满尊浮。
况是小春天正爽，杖藜相与探梅初。半皴枝上未成珠。
浣溪沙
远岫数堆苍玉髻。平湖千顷碧琉璃。笙歌催我上船时。
载月有如浮玉鉴，采莲还复拥燕脂。更于何处觅瑶池。
浣溪沙
举案家风未肯低。清心端自秀深闺。芝兰玉树宁馨儿。
早岁安禅灵照女，静中经卷手常携。声名要与断机齐。
浣溪沙
雅称诗人美孟都。清新幽韵比来无。新来学得绣工夫。
经卷但知从阿母，醉来翁已要人扶。尚能把盏劝屠苏。
浣溪沙
说似当年老季伦。君家虽富客常贫。何曾一笑任吾真。
酒满罢留天下士，词新空赋坐中春。谁能绝笔更书麟。
浣溪沙
艳杏红芳透粉肌。沈香亭宴太真妃。新晴庭馆燕来迟。
试抹么弦妆半掩，满斟绿醑袖交飞。九重天上捧金卮。
浣溪沙
元是昭阳宫里人。惊鸿宛转掌中身。只疑飞过洞庭云。
按彻凉州莲步紧，好花风袅一枝新。画堂香暖不胜春。
浣溪沙
绮陌寻芳惜少年。长楸走马著金鞭。玉楼春醉杏花前。
憔悴如今谁作伴，别离还近养花天。碧云凝处忆婵娟。
浣溪沙
一扇熏风入座凉。轻云微雨弄晴光。绿团梅子未成黄。
渐近日长愁闷处，更堪羁旅送归艎。乱山重叠水茫茫。
浣溪沙
谷雨郊园喜弄晴。满林璀璨缀繁星。筠篮新采绛珠倾。
樊素扇边歌未发，葛洪炉内药初成。金盘乳酪齿流冰。
浣溪沙
风送清香过短墙。烟笼晚色近修篁。夕阳楼外角声长。
欲去还留无限思，轻匀淡抹不成妆。一尊相对月生凉。
浣溪沙
昼漏新来一倍长。众宾沾醉尚传觞。浓云遮日惜红妆。
应是主人归凤沼，为传芳讯到黄堂。腰围恰恰束金黄。
浣溪沙
邦伯今推第一流。几因歌席负诗筹。一时文采说台州。
雨脚渐收风入牖，云心初破月窥楼。翠眉相映晚山秋。
浣溪沙
整顿春衫欲跨鞍。一杯相属少开颜。愁眉不似旧时弯。
未见两星添柳宿，忍教三叠唱阳关。相思空望会稽山。
浣溪沙
报道倾城出洞房。水边疏影弄清香。风流更有小鸳鸯。
蝉鬓半含花下笑，蛾眉相映醉时妆。梦魂不到白云乡。
浣溪沙
玉颊微醺怯晚寒。可怜凝笑整双翰。枝头一点为谁酸。
只恐轻飞烟树里，好教斜插鬓云边。淡妆仍向醉中看。
浣溪沙
忆得熙春晓立班。使星曾入紫微垣。归来小饮友芝兰。
投辖风流今复见，开尊礼数自来宽。更看宝唾写乌阑。
浣溪沙
占得登高一日先。跨云来作地行仙。天将黄菊助长年。
健笔已凌枚叟赋，高怀欲著祖生鞭。骎骎彯组向甘泉。
浣溪沙
丹桂飘香已四番。杖藜携手自今难。黯然离恨满江干。
壁上两冠元是谶，花前双韵几时弹。中秋后夜与谁看。
浣溪沙
举目霜林叶叶黄。使星归骑未须忙。烟鬟千叠弄残妆。
内殿恩光承雨露，外台风力挟冰霜。应怀三径杂花香。
浣溪沙
不见丹丘三十年。青山碧水想依然。自惊绿鬓已苍颜。
月在柳梢曾径醉，雨荒院菊有谁怜。绣衣归与古人言。
浣溪沙
莫惜清尊领客同。已无花伴舞衣红。强歌归去莫匆匆。
细雨弄烟烟弄日，断云黏水水黏空。酴醿飞下晚来风。
浣溪沙
春巷夭桃吐绛英。春衣初试薄罗轻。风和烟暖燕巢成。
小院湘帘闲不卷，曲房朱户闷长扃。恼人光景又清明。
浣溪沙
玉体金钗一样娇。背灯初解绣裙腰。衾寒枕冷夜香消。
深院重关春寂寂，落花和雨夜迢迢。恨情和梦更无聊。
浣溪沙
筑室峥嵘占宝峰。退朝燕坐万缘空。出尘高志抗冥鸿。
何日嘉招陪一笑，看君豪饮釂千钟。试凭鄙句作先容。
浣溪沙
冰练新裁月见羞。墨花飞作淡云浮。宜歌宜笑不妨秋。
约腕半笼衫草碧，洗妆初失黛蛾愁。嫩凉轻暑奈风流。
浣溪沙
过雨园林绿渐浓。晚霞明处暮云重。小桥东畔再相逢。
睡起未添双鬓绿，汗融微退小妆红。几多心事不言中。
浣溪沙
菊已开时梅未通。似寒如暖意融融。情亲语妙一杯中。
歌舞欲来须更理，林泉有乐政须同。好诗多味酒无功。
浣溪沙
渺渺东风泛酒船。月华为地玉为川。春于红药更留连。
云路功名方步步，草庐松竹自年年。他时人说二疏贤。
浣溪沙
花下凭肩月下迎。避人私语脸霞生。画堂红烛意盈盈。
病酒一春愁与睡，倚阑终日雨还晴。强移心绪作清明。
浣溪沙
亲染柔毛擘彩笺。自怜探得恶因缘。一尊重许笑凭肩。
往事已同花屡褪，新欢闻似月常圆。休休休更苦萦牵。
浣溪沙
买市宣和预赏时。流苏垂盖宝灯围。小铛烹玉鼓声随。
金弹玲珑今夕是，鳌山缥缈昔游非。马行遗老想沾衣。
浣溪沙
灯火阑珊欲晓时。夜游人倦总思归。更须冰蛹替采丝。
玉篆古文光灿烂，花垂零露影参差。月寒烟淡最相宜。
浣溪沙
叠雪裁霜越纻匀。美人亲翦称腰身。暑天宁数越罗春。
两臂轻笼燕玉腻，一胸斜露塞酥温。不教香汗湿歌尘。
浣溪沙
庭下丛萱翠欲流。梁间双燕语相酬。日长帘底篆烟留。
金勒去遥芳草歇，玉箫吹罢紫兰秋。一年春事只供愁。
浣溪沙
玉骨冰肌比似谁。淡妆浅笑总相宜。一枝清绝照涟漪。
客意无聊花亦老，风烟错莫雨垂垂。溪边立马断肠时。
浣溪沙
一夕高唐梦里狂。云情雨意两茫茫。袖间依约去年香。
乳燕鸣鸠闲院落，垂杨芳草小池塘。墙梢冉冉又斜阳。
浣溪沙
残日凭阑目断霞。寒林人静每归鸦。小梅春早压群花。
一槛风声清玉管，数枝月影到窗纱。隔帘时度暗香些。
浣溪沙
干处缁尘湿处泥。天嫌世路净无时。皓然岩谷总凝脂。
清夜月明人访戴，玉山顶上玉舟移。一蓑渔画更能奇。
浣溪沙
翦水飞花也大奇。熬波出素料同机。会心一笑撒盐诗。
谁拥醴酏夸岁瑞，恨无坚白怨朝曦。闭门高卧有人饥。
浣溪沙
始待空冬岁不华。还教呈瑞怨贫家。若为高下总无嗟。
日照华檐晴后雨，风吹飞絮腊前花。天公何事不由他。
浣溪沙
水递迢迢到日边。清甘夸说与茶便。谁知绝品了非泉。
旋挹天花融湩液，净无土脉污芳鲜。乞君风腋作飞仙。
浣溪沙
物本无情人有情。百般禽咮百般声。有人闻鹊不闻莺。
我盏通神君信否，酒才著盏月随生。大家吸月当箫笙。
浣溪沙
翠带千条蘸碧流。多情不解系行舟。章台惜别恨悠悠。
湿雨伤春眉黛敛，倚风无力舞腰柔。丝丝烟缕织离愁。
浣溪沙
槐柳风微轩槛凉。芙蕖绿叶映池光。几多飞盖拥红妆。
泉试云龙花乳泛，袖笼宝鼎水沈香。纹楸戏战赌霞觞。
浣溪沙
雁字鳞差印碧空。淡云萦缕媚遥峰。悠扬舒卷逐西风。
烟锁绿杨深院静，花前寓意劝金钟。凤箫一曲月明中。
浣溪沙
与客相从谒谢公。芝田绛节拥仙翁。数枝桃杏斗香红。
醉眼斜拖春水绿，黛眉低拂远山浓。此情都在酒杯中。
浣溪沙
两到蟾宫折桂枝。经文纬武拟康时。箫台仙隐漫游嬉。
气宇棱棱吞梦泽，笑谭落落璀珠玑。何妨相对沃金卮。
浣溪沙
短棹翩翩绿一莎。碧潭深处几风波。晚来风定却高歌。
千尺丝纶随卷放，数声玉笛足清和。蝇头名利奈伊何。
浣溪沙
金殿晨趋玉佩苍。君才久合侍龙章。花砖学士紫薇郎。
小试一麾行促诏，暂留千骑且飞觞。夜堂歌暖借春光。
浣溪沙
十里狂风特地晴。天工著意送行人。负他桃李十分春。
杜宇已催归思乱，啼莺休惹客愁新。晚风溪路净无尘。
浣溪沙
小小梅花巧耐寒。曛曛晴日醉醒间。茶瓯金缕鹧鸪斑。
三寿作朋须共醉，一杯留客未应慳。酒肠如海寿如山。
浣溪沙
宝髻双双出绮丛。妆光梅影各春风。收灯时候却相逢。
鱼子笺中词宛转，龙香拨上语玲珑。明朝车马莫西东。
浣溪沙
红锦障泥杏叶鞯。解鞍呼渡忆当年。马骄不肯上航船。
茅店竹篱开席市，绛裙青袂断姜田。临平风物故依然。
浣溪沙
白玉堂前绿绮疏。烛残歌罢困相扶。问人春思肯浓无。
梦里粉香浮枕簟，觉来烟月满琴书。个侬情分更何如。
浣溪沙
懒画娥眉倦整冠。笋苞来点镜中鬟。承恩容易报恩难。
鬒发未饶青箬笠，素鳞行簇水晶盘。流觞元自不相干。
浣溪沙
刘氏风流设此冠。今谁将去伴珠鬟。君家兄弟二俱难。
驰去请观流汗马，钓时休等烂银盘。明朝吟咏有方干。
浣溪沙
何药能医肠九回。榴莲不似蜀当归。却簪征帽解戎衣。
泪下猿声巴峡里，眼荒鸥碛楚江涯。梦魂只傍故人飞。
浣溪沙
梦到江南梦却回。梦归何处得身归。故溪渌净看凫衣。
下到瞿唐春欲杪，桃花香浪渺无涯。三台回望五云飞。
浣溪沙
征雁年来得几回。春风无雁带书归。故应春瘦减春衣。
花柳伤心经岁月，江湖无梦失津涯。到家无树不红飞。
浣溪沙
细雨萧萧变作秋。晚风杨柳冷飕飕。无言有泪洒西楼。
眼共云山昏惨惨，心随烟水去悠悠。一蓑一笠任孤舟。
浣溪沙
矢矫翔鸾谿上峰。飘萧雪霰打船篷。天花凌乱水晶宫。
飞透纸窗斜取势，吹回谿面舞因风。身游水墨画图中。
浣溪沙
灯夜香甘动绮筵。明珠颗颗泛瓯圆。佳人巧意底难传。
喜见翻溪流细滑，却思信手弄轻纤。不知辛苦为谁甜。
浣溪沙
方舡载酒下江东。箫鼓喧天浪拍空。万山紫翠映云重。
拟看岳阳楼上月，不禁石首岸头风。作笺我欲问龙公。
浣溪沙
罗袜生尘洛浦东。美人春梦琐窗空。眉山蹙恨几千重。
海上蟠桃留结子，渥洼天马去追风。不须多怨主人公。
浣溪沙
一片西飞一片东。高情已逐落花空。旧欢休问几时重。
结习正如刀舐蜜，扫除须著絮因风。请君持此问庞公。
浣溪沙
妒妇滩头十八姨。顾狂无赖占佳期。唤它滕六把春欺。
孱愁莺莺并燕燕，恓惶柳柳与梅梅。东君独自落便宜。
浣溪沙
行尽潇湘到洞庭。楚天阔处数峰青。旗梢不动晚波平。
红蓼一湾纹缬乱，白鱼双尾玉刀明。夜凉船影浸疏星。
浣溪沙
同是瀛洲册府仙。只今聊结社中莲。胡笳按拍酒如川。
唤起封姨清晚景，更将荔子荐新圆。从今三夜看婵娟。
浣溪沙
只说闽山锦绣帏。忽从团扇得生枝。绉红衫子映丰肌。
春线应怜壶漏永，夜针频见烛花摧。尘飞一骑忆来时。
浣溪沙
滟滟湖光绿一围。修林断处白鸥飞。天机云锦蘸空飞。
乞我百弓真可老，为公一饮醉忘归。扁舟日日弄晴晖。
浣溪沙
稳泛仙舟上锦帆。桃花春浪舞清湾。寿星相伴到人间。
黄石公传三百字，西王母授九霞丹。银潢有路接三山。
浣溪沙
北苑春风小凤团。炎州沈水胜龙涎。殷勤送与绣衣仙。
玉食乡来思苦口，芳名久合上凌烟。天教富贵出长年。
浣溪沙
霜日明霄水蘸空。鸣鞘声里绣旗红。淡烟衰草有无中。
万里中原烽火北，一尊浊酒戍楼东。酒阑挥泪向悲风。
浣溪沙
宫柳垂垂碧照空。九门深处五云红。朱衣只在殿当中。
细捻丝梢龙尾北，缓携纶旨凤池东。阿婆三五笑春风。
浣溪沙
日暖帘帏春昼长。纤纤玉指动抨床。低头佯不顾檀郎。
豆蔻枝头双蛱蝶，芙蓉花下两鸳鸯。壁间闻得唾茸香。
浣溪沙
射策金门记昔年。又交藩翰入陶甄。不妨衣钵再三传。
粉泪但能添楚竹，罗巾谁解击吴船。捧杯犹愿小留连。
浣溪沙
我是临川旧史君。而今欲作岭南人。重来辽鹤事犹新。
去路政长仍酷暑，主公交契更情亲。横秋阁上晚风匀。
浣溪沙
康乐亭前种此君。重来风月苦留人。儿童竹马笑谈新。
今代孟士仍好客，政成归去眷方新。十眉环坐晚妆匀。
浣溪沙
湓浦从君已十年。京江仍许借归船。相逢此地有因缘。
十万貔貅环武帐，三千珠翠入歌筵。功成去作地行仙。
浣溪沙
宋玉应当久断肠。满城风雨近重阳。年年戏马忆吾乡。
催促东篱金蕊放，佳人更绣紫萸囊。白衣才到共飞觞。
浣溪沙
铁锁星桥永夜通。万家帘幕度香风。俊游人在笑声中。
罗绮十行眉黛绿，银花千炬簇莲红。座中争看黑头公。
浣溪沙
胜子幡儿袅鬓云。钗头绝唱旧曾闻。江城喜见又班春。
拂柳和风初有信，欺梅残雪已无痕。只应笑语作春温。
浣溪沙
浅著铅华素净妆。翩跹翠袖拂云裳。傍人作意捧金觞。
曲度清悲云冉冉，花飞零乱月茫茫。梦回人去似高唐。
浣溪沙
寒食风霜最可人。梨花榆火一时新。心头眼底总宜春。
薄暮归吟芳草路，落红深处鹧鸪声。东风疏雨唤愁生。
浣溪沙
柳老抛绵春已深。夹衣初试晓寒轻。别离无奈此时情。
先自愁怀容易感，不堪闻底子规声。西楼料得数回程。
浣溪沙
不愤江梅喷暗香。春前腊后正凄凉。霜风雪月忍思量。
斜倚幽林如有恨，玉鳞飞后转堪伤。时人那解惜孤芳。
浣溪沙
帘卷轻风怜小春。荷枯菊悴正愁人。江梅喜见一枝新。
料得主人偏爱惜，也应冰雪好精神。故园桃李莫生嗔。
浣溪沙
露挹新荷扑鼻香。恼人更漏响浪浪。柳梳斜月上纱窗。
小醉耳边私语好，五云楼阁羡刘郎。酒阑烛暗断回肠。
浣溪沙
雾透龟纱月映栏。麦秋天气怯衣单。栋花风软晓来寒。
懒起麝煤重换火，暖香浓处敛眉山。眼波横浸绿云鬟。
浣溪沙
薄雾轻阴酿晓寒。起来宿酒尚酡颜。柳莺何事苦关关。
新恨旧愁俱唤起，当年紫袖看弓弯。泪和梅雨两潸潸。
浣溪沙
睡起风帘一派垂。失巢燕子傍人飞。日长深院委香泥。
绿笋出林翻锦箨，红葵著雨腿胭脂。微风度竹入轻衣。
浣溪沙
雨过西湖绿涨平。环湖密柳暗藏莺。麦秋天气似清明。
对策有人新切直，逢春不日尽施行。遍舟未用速归程。
浣溪沙
雨滴梧桐点点愁。冷催秋色上帘钩。蛩声何事早知秋。
一夜凉风惊去燕，满川晴涨漾轻鸥。怀人千里思悠悠。
浣溪沙
雪压前村曲径迷。万山寒立玉参差。孤舟独钓一蓑归。
别坞时听风折竹，断桥闲看水流澌。一枝冻蕊出疏篱。
浣溪沙
忆为梅花醉不醒。断桥流水去无声。鹭翘沙嘴亦多情。
疏影卧波波不动，暗香浮月月微明。高楼羌管未须横。
浣溪沙
一味风流一味香。十分浓艳十分妆。自然娇态自然芳。
楼上好风楼下水，雪前栏槛竹前窗。也宜单著也宜双。
浣溪沙
恻恻笙竽万籁风。阳关叠遍酒尊空。相逢草草别匆匆。
满眼泪珠和雨洒，一襟愁绪抵秋浓。相思今夜五云东。
浣溪沙
画角声沈卷暮霞。寒生促索锦屏遮。沈檀半爇髻堆鸦。
蝴蝶梦回余烛影，子规啼处隔窗纱。夜深明月浸梨花。
浣溪沙
闲理丝簧听好音。西楼剪烛夜深深。半嗔半喜此时心。
暖语温存无恙语，韵开香靥笑吟吟。别来烦恼到如今。
浣溪沙
金兽喷香瑞霭氛。夜凉如水酒醺醺。照人娇眼媚生春。
我自愁多魂已断，不禁楚雨带巫云。人情又是一番新。
浣溪沙
坐看销金暖帐中。羔儿酒美兽煤红。浅斟低唱好家风。
爱客东君多解事，晚妆新与画眉峰。便须催唤出房栊。
浣溪沙
堆枕冠儿悲翠钗。蒙金领子满絣鞋。于中沈净好情怀。
新浴晚凉梳洗罢，半娇微笑下堂来。莲花因甚未曾开。
浣溪沙
洞口春深长薜萝。幽栖地僻少经过。一溪新绿涨晴波。
惊梦觉来啼鸟近，惜春归去落花多。东风独倚奈愁何。
浣溪沙
银叶香销暑簟清。枕鸳醉倚玉钗横。起来红日半窗明。
多病情怀无可奈，惜花天气恼余酲。瑶琴谁弄晓莺声。
浣溪沙
侬是嶔崎可笑人。不妨开口笑时频。有人一笑坐生春。
歌欲颦时还浅笑，醉逢笑处却轻颦。宜颦宜笑越精神。
浣溪沙
梅子熟时到几回。桃花开后不须猜。重来松竹意徘徊。
惯听禽声浑可谱，饱观鱼阵已能排。晚云挟雨唤归来。
浣溪沙
百世孤芳肯自媒。直须诗句与推排。不然唤近酒边来。
自有渊明方有菊，若无和靖即无梅。只今何处向人开。
浣溪沙
未到山前骑马回。风吹雨打已无梅。共谁消遣两三杯。
一似旧时春意思，百无是处老形骸。也曾头上带花来。
浣溪沙
寸步人间百尺楼。孤城春水一沙鸥。天风吹树几时休。
突兀趁人山石狠，朦胧避路野花羞。人家平水庙东头。
浣溪沙
细听春山杜宇啼。一声声是送行诗。朝来白鸟背人飞。
对郑子真岩石卧，趁陶元亮菊花期。而今堪诵北山移。
浣溪沙
草木於人也作疏。秋来咫尺共荣枯。空山晚翠孰华余。
孤竹君穷犹抱节，赤松子嫩已生须。主人相爱肯留无。
浣溪沙
新葺茅檐次第成。青山恰对小窗横。去年曾共燕经营。
病怯杯盘甘止酒，老依香火苦翻经。夜来依旧管弦声。
浣溪沙
花向今朝粉面匀。柳因何事翠眉颦。东风吹雨细於尘。
自笑好山如好色，只今怀树更怀人。闲愁闲恨一番新。
浣溪沙
台倚崩崖玉灭瘢。青山却作捧心颦。远林烟火几家村。
引入沧浪鱼得计，展成寥阔鹤能言。几时高处见层轩。
浣溪沙
寿酒同斟喜有余。朱颜却对白髭须。两人百岁恰乘除。
婚嫁剩添儿女拜，平安频拆外家书。年年堂上寿星图。
浣溪沙
歌串如珠个个匀。被花勾引笑和颦。向来惊动画梁尘。
莫倚笙歌多乐事，相看红紫又抛人。旧巢还有燕泥新。
浣溪沙
父老争言雨水匀。眉头不似去年颦。殷勤谢却甑中尘。
啼鸟有时能劝客，小桃无赖已撩人。梨花也作白头新。
浣溪沙
妙手都无斧凿瘢。饱参佳处却成颦。恰如春入浣花村。
笔墨今宵光有艳，管弦从此悄无言。主人席次两眉轩。
浣溪沙
天女殷勤著意多。散花犹记病维摩。肯来丈室问云何。
腰佩摘来烦玉笋，鬓香分处想秋波。不知真个有情么。
浣溪沙
翠葆扶疏傍药阑。乱红飘洒满书单。清明时节又看看。
小雨勒成春尾恨，东风偏作夜来寒。琴心老尽不须弹。
浣溪沙
薄日移影午暑空。一杯何事便潮红。扇纨挥尽却疏慵。
早睡情怀冰枕外，夜来消息雨荷中。不须留烛眩房栊。
浣溪沙
闲倚前荣小扇车。晚妆无力亸云鸦。凝情香落一庭花。
笑挽清风归玉枕，懒随缺月傍窗纱。羞红两脸上娇霞。
浣溪沙
酒力先从脸晕生。粉妆新丽笑相迎。晓寒高护彩云轻。
不语似愁春力浅，有情应恨烛花明。更於何处觅倾城。
浣溪沙
翠幕遮笼锦一丛。尊前初见浅深红。淡云和月影葱茏。
醉态只疑春睡里，啼妆愁听雨声中。更烧银烛醉东风。
浣溪沙
不怕春寒更出游。兰桡飞动却惊鸥。烟光佳处辄迟留。
屏曲未曾歌醉梦，眉尖空只锁闲愁。从教丝柳绊行舟。
浣溪沙
越浦潮来信息通。吴山不见暮云重。人生何事各西东。
烟外好花红浅淡，寸余芳草绿葱茏。苦无欢意敌春浓。
浣溪沙
点检尊前花柳丛。於中偏占牡丹风。等闲言语惯迎逢。
扇影不摇珠的皪，钗梁斜亸玉玲珑。梦魂长向楚江东。
浣溪沙
帘押低垂月影疏。梅枝和雪玉相扶。儿家春信入来无。
半坠宝钗慵览镜，任偏罗髻却拈书。琴心谁与问相如。
浣溪沙
柳岸梅溪春又生。风枝斜里雪枝横。空牵归兴惹离情。
灰尽寸心犹自热，泪承双睫不能晴。梦云楼隔豫章城。
浣溪沙
几曲屏山数幅波。雁声斜带夕阳过。卸帆聊醉菊花坡。
旅枕梦魂归路远，秋江风紧夜寒多。薄情还解忆人么。
浣溪沙
日丽风和春昼长。杏花枝上正芬芳。无情社雨亦何狂。
一洗娇红啼嫩脸，半开新绿映残妆。画梁空有燕泥香。
浣溪沙
落日沈沈堕翠微。断云轻逐晚风归。西山南浦画屏围。
一目波光明欲溜，两眉山色翠常低。须知人与景相宜。
浣溪沙
松雪纷纷落冻泥。栖禽犹困傍枝低。茅檐冰柱玉鞭垂。
流水溅溅春意动，群山灿灿晚光迷。朔风寒日度云迟。
浣溪沙
不比阳关去路赊。使君行即返京华。清江江上是吾家。
聚散有时思夜雨，留连无计劝流霞。红愁绿惨一川花。
浣溪沙
本是孤根傲雪霜。肌肤不肯涴铅黄。要随尘世浅匀妆。
似杏著花尤灿灿，比梅成实自双双。青枝巧缀碧鸳鸯。
浣溪沙
爽气朝来卒未阑。可能着我屋千间。不须拄笏望西山。
柳外霎时征马骏，沙头尽日白鸥闲。称心容易足君欢。
浣溪沙
杨柳笼烟袅嫩黄。桃花蘸水染红香。薄罗衫子日初长。
饮尽东风三百盏，醉来愁断几回肠。教人独自遣风光。
浣溪沙
三迳闲情傲落霞。五湖高兴不浮家。自斟北斗浸丹砂。
闲把胸中千涧壑，撰成醉处一生涯。雪楼风月篆岗花。
浣溪沙
无计长留月里花。收英巧付火前茶。绿尘飞处粉芳华。
午夜露浓天竺径，一秋香满玉川家。扫除残梦入云涯。
浣溪沙
黄鹤楼前识楚卿。彩云重叠拥娉婷。席间谈笑觉风生。
标格胜如张好好，情怀浓似薛琼琼。半帘花月听弹筝。
浣溪沙
墙外濛濛雨湿烟。参差小树绿阴圆。残春中酒落花前。
海燕成巢终是客，鳏鱼入夜几曾眠。人间一段恶因缘。
浣溪沙
着意寻芳已自迟。可堪容易送春归。酒阑无奈思依依。
杨柳小桥人远别，梨花深巷月斜辉，此情惟我与君知。
浣溪沙
谁把幽香透骨薰。韵高全似玉楼人。几时劝酒不深颦。
竹里绝怜闲体态，月边无限好精神。一枝斜插坐生春。
浣溪沙
常记京华昔浪游。青罗买笑万金酬。醉中曾此当貂裘。
自恨山翁今老矣，惜花心性谩风流。清樽独酌更何愁。
浣溪沙
春点疏梅雨后枝，翦灯心事峭寒时。市桥携手步迟迟。
蜜炬来时人更好，玉笙吹彻夜何其，东风落靥不成归。
浣溪沙
雁怯重云不肯啼，画船愁过石塘西。打头风浪恶禁持。
春浦渐生迎棹绿，小梅应长亚门枝，一年灯火要人归。
浣溪沙
花里春风未觉时。美人呵蕊缀横枝。隔帘飞过蜜蜂儿。
书寄岭头封不到，影浮杯面误人吹。寂寥惟有夜寒知。
浣溪沙
翦翦寒花小更垂。阿琼愁里弄妆迟。东风烧烛夜深归。
落蕊半黏钗上燕，露黄斜映鬓边犀。老夫无味已多时。
浣溪沙
一曲清溪绕舍流。数间茅屋正宜秋，芙蓉灼灼出墙头。
元亮气高还作令，少陵形瘦不封侯。村醪闲饮两三瓯。
浣溪沙
屈指中秋一日期。雨余云薄月来迟。冰轮犹自欠些儿。
世事孰非颠倒相，客居东位主人西。觞行莫惜醉如泥。
浣溪沙
尊俎之间著二陈。津津眉宇笑生春。清歌妙舞两无伦。
叔隗轻盈饶态度，小乔妩媚足精神。风流总属一家人。
浣溪沙
一曲青山映小池。林疏人静月明时。相逢杯酒也相宜。
醉眼不知春事少，欢情犹得漏声迟。神仙何处梦魂飞。
浣溪沙
宝鸭香消酒未醒。锦衾春暖梦初惊。鬓云撩乱玉钗横。
半怯夜寒褰绣幌，尚余娇困剔银灯。粉痕微褪脸霞生。
浣溪沙
小雨收晴作社寒。月桥花院篆香残。杏腮桃脸黛眉弯。
歌拂燕梁牵客恨，醉临鸾镜怕人看。良宵春梦绕屏山。
浣溪沙
一曲霓裳舞未终。玉钗垂额鬓云松。梦回金殿月华东。
燕子莺儿情脉脉，柳枝桃叶恨匆匆。罗襟空惹御香浓。
浣溪沙
芍药酴醿满院春。门前杨柳媚晴曛。重帘双燕语沈沈。
花映绿娇初日嫩，叶栖红小晚烟昏。轻雷不觉送微阴。
浣溪沙
只恐山灵俗驾回。海鸥飞下莫惊猜。机心消尽重徘徊。
宿雨乍晴千涧落，晓云微露两山排。新苗时翼好风来。
浣溪沙
一曲西风醉木犀。天香吹梦入瑶池。钗横犹记未开枝。
花重嫩舒红笑脸，叶稀轻拂翠颦眉。酒醒残月雁声迟。
浣溪沙
山气吹云宝月凉。园英承露菊花黄。吾生只合醉为乡。
怅望佳人因共赋，分明佳节是重阳。酒边犹发少年狂。
浣溪沙
莫问星星鬓染霜。一杯同看月昏黄。放歌渔父濯沧浪。
却忆手栽双柳句，真成云汉抉天章。苏仙何在立苍茫。
浣溪沙
霜后黄花尚自开。老年情绪为何哉。株株浑是手亲栽。
秋际有言挥玉尘，冬来无梦绕金钗。相思一夜发窗梅。
浣溪沙
月角珠庭映伏犀。扶摇当上凤凰池。广寒曾折最高枝。
壮志还同诸葛膝，清名还似紫芝眉。梅花春寿酒行迟。
浣溪沙
屋上青山列晚云。水边红袂映斜曛。柳阴荷气簟湘纹。
酒以歌长谁乐事，诗成杯滟我离群。香消凉意有南薰。
浣溪沙
作意如何和好歌。细翻重看得长哦。晓梧吹雨露明荷。
老我从他琴下爨，故人元自笛亭柯。北山烟岫郁嵯峨。
浣溪沙
鸦矫荒寒燕复低。门前长草与人齐。长桥南畔小桥西。
安得有诗同尔句，可教无酒泛其杯。想思常苦易离携。
浣溪沙
风软湖光远荡磨。春衫初试薄香罗。踏青无计奈君何。
莫笑老来多岁月，肯教闲去少诗歌。长安陌上有铜驼。
浣溪沙
买得船儿去下湖。这些天气近来无。清和风里绿阴初。
酒不为渠间放荡，诗应嫌我太粗疏。酒徒诗社复何如。
浣溪沙
江上新凉入酒杯。瑞芝堂祝寿筵开。五楼百雉更崔嵬。
劳来流离施菽麦，作成丰稔到田莱。便朝天去也徘徊。
浣溪沙
留得菖蒲酒一杯。与公今日寿筵开。灵山排闼送青来。
须信南州高士后，持荷持节照苏台。瑞云深处是三台。
浣溪沙
锦瑟瑶琴续断弦。璧堂初过牡丹天。玉钩斜压小珠帘。
睡鸭炉温吟散后，双鸳屏掩酒醒前。一番春事怨啼鹃。
浣溪沙
系得船儿柳岸头。夹江灯火雨飕飕。寻诗家醉更绸缪。
待腊未教寒事少，小春搀取暗香浮。夜长飞梦失清愁。
浣溪沙
爱日回春一线长。氛氲谁忆御炉香。孤城岁晚卧沧江。
花底千官迎淑气，湖阴十里写晴光。剩拼华发醉为乡。
浣溪沙
春入疏弦调外声。雪云初霁带湖清。屏温香软绮窗深。
山倚虚窗情淡淡，水流清浅韵泠泠。断魂醒处梦难凭。
浣溪沙
闲里相看两鬓秋。酒能沾醉雨能幽。吾庐何幸得翁留。
世路尽教终易与，山林佳话恐难酬。人来人去亦知不。
浣溪沙
老觉空生易得年。闲居那复问旌旃。一丘春静自回旋。
翁善于人知美矣，我行于世转乖然。清词俾寿喜言传。
浣溪沙
百花丛里试新妆。不许巫山枉断肠。牡丹风扬曲声长。
寒食清明间节序，绮窗朱户少年场。燕泥香润落空梁。
浣溪沙
宋玉悲秋合反骚。陶潜把菊任持醪。山遥遥外水萧萧。
梦不到时诗自在，兴难忘处恨全消。香沈沈里蕊飘飘。
浣溪沙
一抹青山拍岸溪。麦云将过笋初齐。不知何处水流西。
小阁路头吾欲醉，短蓬船尾客同携。酒边华发更题诗。
浣溪沙
水绕孤村客路赊。一楼风雨角巾斜。举觞无复问煎茶。
夜静曲声初喷竹，酒深烛影细吹花。明朝飞鹭起圆沙。
浣溪沙
彩笔新题字字香。雁来时候燕空梁。芙蓉无处着秋光。
人远山长言外意，曲传书恨醉时妆。倩谁闲寄水云乡。
浣溪沙
滴滴琼英发翠绡。江梅标韵木香娇。乍凉时候漏声遥。
欲绾鬓丝妆未了，半回身分曲初招。霓裳依约梦魂飘。
浣溪沙
雨阁云流小院秋。半醺凉意不关愁。一番相见一番休。
淡伫乍持杯未浅，懒歌浑罢笑初收。主宾无处着绸缪。
浣溪沙
不见东山月露香。姚家借得小芬芳。乱莺随趁过宫墙。
香珀碾花娇有意，绿茸绣叶涩无光。御封春酒几时尝。
浣溪沙
偷得韩香惜未烧。吹箫人在月明桥。草芳似待玉骢骄。
吹絮绣帘春澹澹，隔香罗帐夜迢迢。楚魂须著楚词招。
浣溪沙
一色烟云澹不消。两峰眉黛为谁娇。春寒犹占木兰桡。
燕子似甘愁寂寞，海棠未肯醉妖娆。小园嫩约尚萧条。
浣溪沙
晓镜摇空髻耸丫。夜盘承露掌分叉。翠芳绰约总无华。
欲往从之空怅望，潜虽伏矣莫藏遮。淤泥深处瑞莲花。
浣溪沙
一日嘉名万口传。都凭新乐播芳鲜。非关呈瑞作人妍。
地褊不妨金步稳，境幽生怕鼓声填。余尊相与重留连。
浣溪沙
试问伊谁若是班。二乔铜雀锁孱颜。千年痕露尚余潸。
羞向眼前供妩媚，独于静处惬幽娴。人情多少逐河间。
浣溪沙
天上仙人萼绿华。何年分种小山家。九秋风露溢窗纱。
密密翠罗攒玉叶，团团黄粟刻金花。一枝归插鬓云斜。
浣溪沙
来日江头柳带香。去时篱下菊花黄。人生离别几凄凉。
拂面红尘飞冉冉，背人白日去堂堂。尺书休负雁南翔。
浣溪沙
细雨斜风寂寞秋。黄花压鬓替人羞。归舟云树负箜篌。
燕子楼寒迷楚梦，凤皇池暖惬秦讴。暮云凝碧可禁愁。
浣溪沙
小雨轻霜作嫩寒。蜡梅开尽菊花干。清香收拾贮诗肝。
文武两魁前样在，功名四谏后来看。麻姑进酒斗阑干。
浣溪沙
六曲屏山似去年。雪花欺得怕寒肩。小窗和月照无眠。
笔点轻澌心欲折，烛摇斜吹泪空煎。伴人梅影更堪怜。
浣溪沙
绿锁窗前双凤奁。调朱匀粉玉纤纤。妆成谁解尽情看。
柳转光风丝袅娜，花明晴日锦斓斑。一春心事在眉尖。
浣溪沙
日转雕栏午漏分。井梧落尽小窗明。宝床丝索懒关心。
愁压春山应脉脉，困凝秋水想沈沈。低头时露一湾金。
浣溪沙
著破春衫走路尘。子规啼断不禁闻。功名似我却羞人。
象板且须歌皓齿，袅蹄何苦惜黄金。尊前休负此生身。
浣溪沙
夏果初收唤绿华。冰盘巧簇映金瓜。荷香飞上玉流霞。
明月长留千岁色，蟠桃多结几番花。谁知罗带有丹砂。
浣溪沙
庆赏元宵只愿晴。天公每事秤能平。管教檐溜便收声。
三市海巡那惜夜，九街社火亦争名。权将歌酒作工程。
浣溪沙
春岸春风荻已芽，推排春事到芦花。只应推上鬓边华。
投老未归真左计，久阴得霁且舒怀。红红白白有残葩。
浣溪沙
海棠已绽牡丹芽，犹有东君向上花。不须惆怅怨春华。
装缀园林新景物，推敲风月旧情怀。也饶浪蕊与浮葩。
浣溪沙
正好江乡笋蕨芽，他乡却看担头花。只将蝶梦付南华。
万事纷纭都入幻，一杯邂逅且忘怀。年年秋卉与春葩。
浣溪沙
雨过池塘水长芽，放开晴日正宜花。十洲三岛撰繁华。
水畔丽人唐客恨，山阴佳客晋人怀。可怜云蕊与风葩。
浣溪沙
宫额新涂一半黄。蔷薇空自效颦忙。澹然风韵道家妆。
可惜今宵无皓月，尚怜向晓有繁霜。何妨手捻一枝香。
浣溪沙
半壳含潮带靥香。双螯嚼雪迸脐黄。芦花洲渚夜来霜。
短棹秋江清到底，长头春瓮醉为乡。风流不枉与诗尝。
浣溪沙
夜醉渊明把菊图。宿酲扶晓又冰壶。秋香留得伴双凫。
并日满浮金凿落，明年初赐玉茱萸。更书欲上有除书。
浣溪沙
欲把香缯暖缬裁。玉箱金锁又慵开。一杯茶罢上春台。
方向柳边揉碧缕，又纵花畔并红腮。不知凝待阿谁来。
浣溪沙
新梦游仙驾紫鸿。数家灯火灞桥东。吹箫楼外冻云重。
石瘦溪根船宿处，月斜梅影晓寒中。玉人无力倚东风。
浣溪沙
冰骨清寒瘦一枝。玉人初上木兰时。懒妆斜立澹春姿。
月落溪穷清影在，日长春去画帘垂。五湖水色掩西施。
浣溪沙
千盖笼花斗胜春。东风无力扫香尘。尽沿高阁步红云。
闲里暗牵经岁恨，街头多认旧年人。晚钟催散又黄昏。
浣溪沙
蝶粉蜂黄大小乔。中庭寒尽雪微销。一般清瘦各无聊。
窗下和香封远讯，墙头飞玉怨邻箫。夜来风雨洗春娇。
浣溪沙
门隔花深梦旧游。夕阳无语燕归愁。玉纤香动小帘钩。
落絮无声春堕泪，行云有影月含羞。东风临夜冷于秋。
浣溪沙
波面铜花冷不收。玉人垂钓理纤钩。月明池阁夜来秋。
江燕话归成晓别，水花红减似春休。西风梧井叶先愁。
浣溪沙
门巷深深小画楼。阑干曾识凭春愁。新蓬遮却绣鸳游。
桃观日斜香掩户，苹溪风起水东流。紫萸玉腕又逢秋。
浣溪沙
曲角深帘隐洞房。正嫌玉骨易愁黄。好花偏占一秋香。
夜气清时初傍枕，晓光分处未开窗。可怜人似月中孀。
浣溪沙
秦黛横愁送暮云。越波秋浅暗啼昏。空庭春草绿如裙。
彩扇不歌原上酒，青门频返月中魂。花开空忆倚阑人。
浣溪沙
一曲鸾箫别彩云。燕钗尘涩镜华昏。灞桥舞色褪蓝裙。
湖上醉迷西子梦，江头春断倩离魂。旋缄红泪寄行人。
浣溪沙
玉雪庭心夜色空。移花小槛斗春红。轻衫短帽醉歌重。
彩扇旧题烟雨外，玉箫新谱燕莺中。阑干到处是春风。
浣溪沙
杨柳烟深五凤楼。绣帘风飏玉梭球。夜寒谁伴锦香篝。
残月有情圆晓梦，落花无语诉春愁。宝笙偷按小梁州。
浣溪沙
一枕华胥梦不成。碧筒香润玉醪倾。日长花影过池亭。
雪藕臂寒鹦较怯，采菱歌发鹭频惊。白苹洲上雨初晴。
浣溪沙
双倚妆楼宝髻垂。佩环依约下瑶池。鬓边斜插碧蝉儿。
不嫁东风苏小恨，未圆明月柳娘悲。舞休愁叠缕金衣。
浣溪沙
斗鸭阑干燕子飞。一堤春水漾晴晖。女郎何处踏青归。
生色鞋儿销凤稳，碧罗衫子唾花微。后期应待牡丹时。
浣溪沙
六幅蒲帆晓渡平。一江星斗渐西倾。离家才是两三程。
浦外野花如唤客，树头春鸟自呼名。五云深处锦官城。
浣溪沙
柳底征鞍花底车。两行香泪湿红襦。别来莺燕已春余。
梳洗楼台愁独倚，笙歌庭院醉谁扶。卷帘闲看玉储胥。
浣溪沙
十二珠帘绣带垂。柳烟迷暗楚江涯。自携玉笛凭丹梯。
写恨鸾笺凝粉泪，踏青鸳袜溅金泥。落红深处乱莺啼。
浣溪沙
睡起朦腾小篆香。素纨轻度玉肌凉。竹深荷净少炎光。
雨过乱蝉嘶古柳，日斜双鹭立闲塘。更将心事自商量。
浣溪沙
细柳连营绿荫重。暖风旗影飏蛇龙。画闲吟思入千峰。
紫绶金牌人绿发，绣荐丝辔马青骢。会将三箭取侯封。
浣溪沙
金紫山前山万重。山高云密下苍龙。春来好雨遍三峰。
芳草郊原眠茧犊，垂杨营垒击花骢。趣归行有紫泥封。
浣溪沙
欲展吴笺咏杜娘。为停楚棹觅秦郎。藕花三十六湖香。
珠颗翠檠饶宿泪，玉痕红褪怯晨妆。小桥风月思凄凉。
浣溪沙
高卧何须说打乖。小篱过雨翠长街。缃桃定有踏青鞋。
晴日又思花处所，东风绝似柳情怀。人间安得酒如淮。
浣溪沙
身是去年人尚健，心知十日事如常。眼前杯酒是重阳。
破帽簪萸携素手，长歌藉草慰寒香。儿童怪我老来狂。
浣溪沙
春日春风掠鬓须。乱山相对拥寒炉。彩鞭金胜一时无。
自缕青丝成细柳，更堆残雪当凝酥。儿童且莫唱皇都。
浣溪沙
身是高人欲寝冰。引年可待进豨苓。无忧无患也身轻。
雪里放囚天亦喜，平安骑鹤到家庭。今年春早为长生。
浣溪沙
十日千机可复谐。郭郎感运岂仙才。人间自是少行媒。
直上扶摇须九万，满前星斗共昭回。又传贾客向曾来。
浣溪沙
暮暮相望夕甫谐。针楼巧巧似身材。下头无数老人媒。
昨夜竹林那得见，朝来干鹊是空回。人间五日后能来。
浣溪沙
远远游蜂不记家。数行新柳自啼鸦。寻思旧事即天涯。
睡起有恨和画卷，燕归无语傍人斜。晚风吹落小瓶花。
浣溪沙
点点疏林欲雪天。竹篱斜闭自清妍。为伊憔悴得人怜。
欲与那人携素手，粉香和泪落君前。相逢恨恨总无言。
浣溪沙
几点红香入玉壶。几枝红影上金铺。昼长人困斗樗蒲。
花径日迟蜂课蜜，杏梁风软燕调雏。荼コ开了有春无。
浣溪沙
波影摇花碎锦铺。竹风清泛玉扶疏。画屏纹枕小纱帱。
合色麝囊分翠绣，夹罗萤扇缕金书。十分凉意淡妆梳。
浣溪沙
浅色初裁试暖衣。画帘斜日看花飞。柳摇蛾绿妒春眉。
象局懒拈双陆子，宝弦愁按十三徽。试凭新燕问归期。
浣溪沙
不下珠帘怕燕瞋。旋移芳槛引流莺。春光却早又中分。
杏火无烟然绿暗，梨云如雪冷清明。冶游天气冶游心。
浣溪沙
丝雨笼烟织晚晴。睡余春酒未全醒。翠钿轻脱隐香痕。
生怕柳绵萦舞蝶，戏抛梅弹打啼莺。最难消遣是残春。
浣溪沙
蚕已三眠柳二眠。双竿初起画秋千。莺栊风响十三弦。
鱼素不传新信息，鸾胶难续旧因缘。薄情明月几番圆。
浣溪沙
已断因缘莫更寻。寻时烦恼不如心。从今休听世间音。
鸾梦渐随秋水远，鹤情甘伴野云深。隔楼花月自阴阴。
浣溪沙
一曲离愁浅黛嚬。云帆渺渺下烟津。山长水远客愁新。
柳絮低迷千里梦，桃花荡漾一江春。小楼疏雨可怜人。
浣溪沙
鸦墨鸳茸暗小窗。栀花时递淡中香。何须华屋艳红妆。
栊月凉筛金琐碎，床琴清写玉丁当。风车闲倚在回廊。
浣溪沙
薄薄梳妆细扫眉。鬟鸦双叠岭云低。对人浓笑问归期。
荀令老来香已减，谢娘别后梦应迷。一番心事只春知。
浣溪沙
红紫妆林绿满池，游丝飞絮两依依。正当谷雨弄晴时。
射鸭矮阑苍藓滑，画眉小槛晚花迟。一年弹指又春归。
浣溪沙
豆蔻枝头冷蝶飞。荼コ花里老莺啼。懒留春住听春归。
北海芳尊谁共醉，东山游屐近应稀。小窗寒草送春时。
浣溪沙
庭院深沈绝俗埃。绿苔因雨上层阶。画帘低卷燕归来。
月似有情中夜入，花何无语向人开。漫劳飞梦到天台。
浣溪沙
月落桐梢杜宇啼。云埋芳树鹧鸪飞。夜阑分作送春诗。
山上安山经几载，口中添口又何时。相思一曲诉伊谁。
浣溪沙
犀押重帘水院深。柳绵扑帐昼愔愔。梦回孤蝶弄春阴。
乍减楚衣收带眼，初匀商鼎熨香心。燕归摇动护花铃。
浣溪沙
昨夜蓝田采玉游。向阳瑶草带花收。如今风雨不须愁。
零露依稀倾凿落，碎琼重叠缀搔头。白云黄鹤思悠悠。
浣溪沙
半面妆凝镜里春。同心带舞掌中身。因沾弱水褪精神。
冷艳喜寻梅共笑，枯香羞与佩同纫。湘皋犹有未归人。
浣溪沙
千古人生乐事稀。露浓烟重薄寒时。菊花须插两三枝。
未老功名辜两鬓，悲秋情绪入双眉。茂陵多病有谁知。
浣溪沙
雪里东风未过江。陇头先折一枝芳。如今疏影照溪塘。
北客乍惊无绿叶，东君应笑不红妆。玉真爱着淡衣裳。
浣溪沙
扇影轻摇一线香。斜红匀过晚来妆。娇多无事做凄凉。
借问谁教春易老，几时能勾夜何长。旧欢新恨总思量。
浣溪沙
珠箔随檐一桁垂。绣屏遮枕四边移。春归人懒日迟迟。
旧事只将云入梦，新欢重借月为期。晚来花动隔墙枝。
浣溪沙
南涧茶香笑语新。西州春涨小舟横。困顿人归烂熳晴。
天迥游丝长百尺，日高飞絮满重城。一番花信近清明。
浣溪沙
日暮江空船自流。谁家院落近沧洲。一枝闲暇出墙头。
数朵幽香和月暗，十分归意为春留。风撩片片是闲愁。
浣溪沙
弱骨轻肌不耐春。一枝江路玉梅新。巡檐索笑为何人。
素影徘徊波上月，醉香摇荡竹间云。酒醒人散梦仙村。
浣溪沙
满目江山忆旧游。汀洲花草弄春柔。长亭舣住木兰舟。
好梦易随流水去，芳心空逐晓云愁。行人莫上望京楼。
浣溪沙
别样清芬扑鼻来。秋香过后却追回。博山轻雾锁崔嵬。
珍重芗林三昧手，不教一日不花开。暗中错认是江梅。
浣溪沙
无数春山展画屏。无穷烟柳照溪明。花枝缺处小舟横。
紫禁正须红药句，清江莫与白鸥盟。主人元自是仙卿。
浣溪沙
帘幕收灯断续红。歌台人散彩云空。夜寒归路噤鱼龙。
宿醉未消花市月，芳心已逐柳塘风。丁宁莺燕莫匆匆。
浣溪沙
暖日和风并马蹄。畦秧陇麦绿新齐。人家桑拓午阴迷。
山色解随春意远，残阳还傍远山低。晚风归路杜鹃啼。
浣溪沙
却忆西湖烂漫游。水涵山影翠光浮。轻舟短棹不惊鸥。
带露精神花妩媚，依风情态柳温柔。莺歌燕语巧相留。
浣溪沙
冒雪休寻访戴船。红炉剩爇宝香然。阖儿煨暖两三椽。
更有玉杯传素手，梅花相对两争妍。停杯听唱月娟娟。
浣溪沙
的皪江梅共腊梅。剪金裁玉一时开。黄姑相伴雪儿来。
别驾公馀无个事，得将诗酒与栽培。为春留客小徘徊。
浣溪沙
一缕金香永夜清。残编未掩古琴横。绣衾寒拥宝缸明。
坐听竹风敲石磴，旋倾花水漱春酲。落梅和雨打帘声。
浣溪沙
祗记梅花破腊前。恼人春色又薰然。山头井似陆公泉。
上客长谣追楚些，娇娃短舞看胡旋。崇桃积李自年年。
浣溪沙
鬓亸云梳月带痕。软红香里步莲轻。妖娆六幅过腰裙。
不怕满堂佳客醉，只愁灭烛翠眉颦。更期疏影月黄昏。
浣溪沙
苹老秋深水落痕。桂花微弄雨花轻。癯仙也解醉红裙。
太白面君愁满饮，小鸿眉黛爱低颦。尊前一洗眼花昏。
浣溪沙
南国风流是故乡。红监落子不因霜。于中小底最珍藏。
荐酒荐茶些子涩，透心透顶十分香。可人回味越思量。
浣溪沙
酒薄愁浓醉不成。夜长欹枕数残更。嫩寒时节过烧灯。
已自孤鸾羞对镜，未能双凤怕闻笙。莫教吹作别离声。
浣溪沙
病起无聊倚绣床。玉容清瘦懒梳妆。水沉烟冷橘花香。
说个话儿方有味，吃些酒子又何妨。一声啼鴂断人肠。
浣溪沙
花似醺容上玉肌。方论时事却嫔妃。芳阴人醉漏声迟。
珠箔半钩风乍暖，雕梁新语燕初飞。斜阳犹送水精卮。
浣溪沙
濯锦江边玉树明。碧油幢里彩衣荣。当年此日下长庚。
细酌成都千岁酒，闲看嶰谷一阳春。归听云母隔屏声。
浣溪沙
朴朴精神的的香。荼コ一朵晓来妆。雏莺叶底学宫商。
著意劝人须尽醉，扶头中酒又何妨。绿窗花影日偏长。
浣溪沙
雨歇花梢月正明。映帘人静绣灯昏。鸳鸯成字便停针。
笑启玉奁明酒晕，缓寻金叶熨香心。一春情绪此时深。
浣溪沙
芳蕊鬅松夹道垂。珠幢玉节下瑶池。异香团就小花儿。
应念裴航佳句好，休论白傅送行悲。月娥亲自送仙衣。
浣溪沙
原上芳华已乱飞。林间佛日却晖晖。一花六叶殿春归。
身外色香空荏苒，鼻端消息正霏微。禅林曲几坐忘时。
浣溪沙
金粟蒙茸翠叶垂。月宫仙种下天涯。儿曹攀折有云梯。
枕畔幽芳醒睡思，炉中换骨脱金泥。待持金翦怕儿啼。
浣溪沙
一径栽培九畹成。丛生幽谷兔欹倾。异芳止合在林亭。
馥郁国香难可拟，纷纭俗眼不须惊。好风披拂雨初晴。
浣溪沙
仙子何年下太空。凌波微步笑芙蓉。水风残月助惺忪。
礬弟梅兄都在眼，银台金盏正当胸。为伊一醉酒颜红。
浣溪沙
风递馀花点素缯。日烘芳炷下罗藤。为谁雕琢碎春冰。
玉蕊观中犹得誉，木樨岸下尚驰声。何如高架任伊凭。
浣溪沙
雨压杨花路半乾。蜂遗花粉在阑干。牡丹开尽正春寒。
懒品么弦金雁并，瘦惊双钏玉鱼宽。新愁不放翠眉间。
浣溪沙
客里匆匆梦帝州。故人相遇一杯休。疏梅些子最清幽。
双绾香螺春意浅，缓歌金缕楚云留。不知妆镜若为俦。
浣溪沙
倚醉怀春翠黛长。肉红衫子半窥墙。兰汤浴困嫩匀妆。
应为长年餐绛雪，故教丹颊耐清霜。弄晴飞馥笑冯唐。
浣溪沙
春梦惊回谢氏塘。箧中消尽旧家香。休文多病怯秋光。
空对金盘承瑞露，竟无玉杵碎玄霜。醉魂飞度月宫凉。
浣溪沙
落日蒸红山欲烧。短筇行药过山腰。松声隐隐晚来潮。
短树依岩无败叶，梅花当路少全梢。水村时有短长桥。
浣溪沙
手捻花枝忆小苹。绿窗空锁旧时春。满楼飞絮一筝尘。
素约未传双燕语，离愁还入卖花声。十分春事倩行云。
浣溪沙
拂面凉生酒半醒。廉纤小雨晚初晴。过云无定月亏盈。
庭户不关春悄悄，阑干倚遍夜深深。几回风竹误人听。
浣溪沙
习习轻风破海棠。秋千移影上回廊。画长蝴蝶为谁忙。
度柳早莺分暖绿，过花小燕带春香。满庭芳草又斜阳。
浣溪沙
淡淡青山两点春。娇羞一点口见樱。一梭儿玉一纣云。
白藕香中见西子，玉梅花下遇昭君。不曾真个也销魂。
浣溪沙
散步山前春草香。朱阑绿水绕吟廊。花枝惊堕绣衣裳。
或定或摇江上柳，为鸾为凤月中篁。为谁掩抑锁芸窗。
浣溪沙
残照西风一片愁。疏杨画出六桥秋。游人不上十三楼。
有泪金仙还泣汉，无心玉马已朝周。平湖寂寂水空流。
浣溪沙
水月精神玉雪胎。乾坤清气化生来。断桥流水领春回。
昨夜醉眠苔上石，天香冉冉下瑶台。起来窗外见花开。
浣溪沙
晬日先联瑞日红。寿星明照寿筵中。庆门乐事正重重。
明日贾逵添戏彩，异时李汉看乘龙。鱼轩玉轴定荣封。
菩萨蛮
忆郎还上层楼曲。楼前芳草年年绿。绿似去时袍。回头风袖飘。
郎袍应已旧。颜色非长久。惜恐镜中春。不如花草新。
菩萨蛮
闻人语著仙卿字。瞋情恨意还须喜。何况草长时。酒前频共伊。
娇香堆宝帐。月到梨花上。心事两人知。掩灯罗幕垂。
菩萨蛮
夜深不至春蟾见。令人更更情飞乱，翠幕动风亭。时疑响屟声。
花香闻水榭。几误飘衣麝。不忍下朱扉。绕廊重待伊。
菩萨蛮
簟纹衫色娇黄浅。钗头秋叶玲珑翦。轻怯疲腰身。纱窗病起人。
相思魂欲绝。莫话新秋别。何处断离肠。西风昨夜凉。
菩萨蛮
玉人又是匆匆去。马蹄何处垂杨路。残日倚楼时。断魂郎未知。
阑干移倚遍。薄幸教人怨。明月却多情。随人处处行。
菩萨蛮
佳人学得平阳曲。纤纤玉笋横孤竹。一弄入云声。海门江月清。
髻摇金钿落。惜恐樱唇薄。听罢已依依。莫吹杨柳枝。
菩萨蛮
藕丝衫翦猩红窄。衫轻不碍琼肤白。缦鬓小横波。花楼东是家。
上湖闲荡桨。粉艳芙蓉样。湖水亦多情。照妆天底清。
菩萨蛮
牛星织女年年别。分明不及人间物。匹鸟少孤飞。断沙犹并栖。
洗车昏雨过。缺月云中堕。斜汉晓依依。暗蛩还促机。
菩萨蛮
双针竞引双丝缕。家家尽道迎牛女。不见渡河时。空闻乌鹊飞。
西南低片月。应恐云梳发。寄语问星津。谁为得巧人。
菩萨蛮
芳莲九蕊开新艳。轻红淡白匀双脸。一朵近华堂。学人宫样妆。
看时斟美酒。共祝千年寿。销得曲中夸。世间无此花。
菩萨蛮
秋花最是黄葵好。天然嫩态迎秋早。染得道家衣。淡妆梳洗时。
晓来清露滴。一一金杯侧。插向绿云鬓。便随王母仙。
菩萨蛮
人人尽道黄葵淡。侬家解说黄葵艳。可喜万般宜。不劳朱粉施。
摘承金盏酒。劝我千长寿。擎作女真冠。试伊娇面看。
菩萨蛮
高梧叶下秋光晚。珍丛化出黄金盏。还似去年时。傍阑三两枝。
人情须耐久。花面长依旧。莫学蜜蜂儿。等闲悠扬飞。
菩萨蛮
游丝欲坠还重上。春残日永人相望。花共燕争飞。青梅细雨枝。
离愁终未解。忘了依前在。拟待不寻思。刚眠梦见伊。
菩萨蛮
锦机织了相思字。天涯路远无由寄。寒雁只衔芦。何曾解寄书。
缄封和血泪。目断西江水。拟欲托双鱼。问君情有无。
菩萨蛮
数家茅屋闲临水。单衫短帽垂杨里。今日是何朝。看予度石桥。
梢梢新月偃。午醉醒来晚。何物最关情。黄鹂三两声。
菩萨蛮
琼杯且尽清歌送。人生离合真如梦。瞬息又春归。回头光景非。
香喷金兽暖。欢意愁更短。白发不须量。从教千丈长。
菩萨蛮
来时杨柳东桥路。曲中暗有相期处。明月好因缘。欲圆还未圆。
却寻芳草去。画扇遮微雨。飞絮莫无情。闲花应笑人。
菩萨蛮
个人轻似低飞燕。春来绮陌时相见。堪恨两横波。恼人情绪多。
长留青鬓住。莫放红颜去。占取艳阳天。且教伊少年。
菩萨蛮
鸾啼似作留春语。花飞斗学回风舞。红日又平西。画帘遮燕泥。
烟光还自老。绿镜人空好。香在去年衣。鱼笺音信稀。
菩萨蛮
春风未放花心吐。尊前不拟分明语。酒色上来迟。绿须红杏枝。
今朝眉黛浅。暗恨归时远。前夜月当楼。相逢南陌头。
菩萨蛮
娇香淡梁胭脂雪。愁春细画弯弯月。花月镜边情。浅妆匀未成。
佳期应有在。试倚秋千待。满地落英红。万条杨柳风。
菩萨蛮
香莲烛下匀丹雪。妆成笑弄金阶月。娇面胜芙蓉。脸边天与红。
玳筵双揭鼓。唤上花茵舞。春浅未禁寒。暗嫌罗袖宽。
菩萨蛮
哀筝一弄湘江曲。声声写尽湘波绿。纤指十三弦。细将幽恨传。
当筵秋水慢。玉柱斜飞雁。弹到断肠时。春山眉黛低。
菩萨蛮
江南未雪梅花白。忆梅人是江南客。犹记旧相逢。淡烟微月中。
玉容长有信。一笑归来近。忆远上楼时。晚云和雁低。
菩萨蛮
相逢欲话相思苦。浅情肯信相思否。还恐漫相思。浅情人不知。
忆曾携手处。月满窗前路。长到月来时。不眠犹待伊。
菩萨蛮
绣帘高卷倾城出。灯前潋滟横波溢。皓齿发清歌。春愁入翠蛾。
凄音休怨乱。我已先肠断。遗响下清虚。累累一串珠。
菩萨蛮
碧纱微露纤纤玉。朱唇渐暖参差竹。越调变新声。龙吟彻骨清。
夜来残酒醒。惟觉霜袍冷。不见敛眉人。胭脂觅旧痕。
菩萨蛮
秋风湖上萧萧雨。使君欲去还留住。今日漫留君。明朝愁杀人。
佳人千点泪。洒向长河水。不用敛双蛾。路人啼更多。
菩萨蛮
玉童西迓浮丘伯。洞天冷落秋萧瑟。不用许飞琼。瑶台空月明。
清香凝夜宴。借与韦郎看。莫便向姑苏。扁舟下五湖。
菩萨蛮
天怜豪俊腰金晚。故教月向松江满。清景为淹留。从君都占秋。
身闲惟有酒。试问清游首。帝梦已遥思。匆匆归去时。
菩萨蛮
娟娟缺月西南落。相思拨断琵琶索。枕泪梦魂中。觉来眉晕重。
华堂堆烛泪。长笛吹新水。醉客各西东。应思陈孟公。
菩萨蛮
玉笙不受朱唇暖。离声凄咽胸填满。遗恨几千秋。恩留人不留。
他年京国酒。泫泪攀枯柳。莫唱短因缘。长安远似天。
菩萨蛮
画檐初挂弯弯月。孤光未满先忧缺。遥认玉帘钩。天孙梳洗楼。
佳人言语好。不愿求新巧。此恨固应知。愿人无别离。
菩萨蛮
凤回仙驭云开扇。更阑月坠星河转。枕上梦魂惊。晓檐疏雨零。
相逢虽草草。长共天难老。终不羡人间。人间日似年。
菩萨蛮
城隅静女何人见。先生日夜歌彤管。谁识蔡姬贤。江南顾彦先。
先生那久困。汤沐须名郡。惟有谢夫人。从来见拟伦。
菩萨蛮
买田阳羡吾将老。从来只为溪山好。来往一虚舟。聊随物外游。
有书仍懒著。水调歌归去。筋力不辞诗。要须风雨时。
菩萨蛮
落花闲院春衫薄。薄衫春院闲花落。迟日恨依依。依依恨日迟。
梦回莺舌弄。弄舌莺回梦。邮便问人羞。羞人问便邮。
菩萨蛮
火云凝汗挥珠颗。颗珠挥汗凝云火。琼暖碧纱轻。轻纱碧暖琼。
晕腮嫌枕印。印枕嫌腮晕。闲照晚妆残。残妆晚照闲。
菩萨蛮
峤南江浅红梅小。小梅红浅江南峤。窥我向疏篱。篱疏向我窥。
老人行即到。到即行人老。离别惜残枝。枝残惜别离。
菩萨蛮
翠鬟斜幔云垂耳。耳垂云幔斜鬟翠。春晚睡昏昏。昏昏睡晚春。
细花梨雪坠。坠寻乘花细。颦浅念谁人。人谁念浅颦。
菩萨蛮
井桐双照新妆冷。冷妆新照双桐井。羞对井花愁。愁花井对羞。
影孤怜夜永。永夜怜孤影。楼上不宜秋。秋宜不上楼。
菩萨蛮
雪花飞暖融香颊。颊香隔暖飞花雪。欺雪任单衣。衣单任雪欺。
别时梅子结。结子梅时别。归不恨开迟。迟开恨不归。
菩萨蛮
娟娟侵鬓妆痕浅。双颦相媚弯如翦。一瞬百般宜。无论笑与啼。
酒阑思翠被。特故腾腾地。生怕促归轮。微波先注人。
菩萨蛮
涂香莫惜莲承步。长愁罗袜凌波去。只见舞回风。都无行处踪。
偷穿宫样稳。并立双趺困。纤妙说应难。须从掌上看。
菩萨蛮
玉钚坠耳黄金饰。轻衫罩体香罗碧。缓步困春醪。春融脸上桃。
花钿从委地。谁与郎为意。长爱月华清。此时憎月明。
菩萨蛮
湿云不动溪桥冷。嫩寒初透东风影。桥下水声长。一枝和月香。
人怜花似旧。花比人应瘦。莫凭小栏干。夜深花正寒。
菩萨蛮
五云深处蓬山杳。寒轻雾重银蟾小。枕上挹余香。春风归路长。
雁来书不到。人静重门悄。一阵落花风。云山千万重。
菩萨蛮
三年江上风吹泪。夭桃艳杏无春意。今日欲开眉。那堪更别离。
莫折长亭柳。折尽愁依旧。只有醉如狂。人生空断肠。
菩萨蛮
柳桥花坞南城陌。朱颜绿发长安客。雨后小池台。寻常载酒来。
马头今日路。却望城西去。斜日下汀洲。断云和泪流。
菩萨蛮
画船搥鼓催君去。高楼把酒留君住。去住若为情。西江潮欲平。
江潮容易得。只是人南北。今日此尊空。知君何日同。
菩萨蛮
画檐细雨偏红烛。疏星冷落排寒玉。赌得碧云篇。金波更涉船。
樽前当日客。行色垂杨陌。天阔水悠悠。含情独倚楼。
菩萨蛮
朱帘乍卷层烟起。露华深浅初疑洗。困倚玉阑风。绮罗知几重。
向人如有意。不醉何时醉。便得一枝红。犹胜两鬓空。
菩萨蛮
小池山额垂螺碧。绿红香里眠鸂鶒。波面翠云开。仙槎天上来。
吹将红日落。懊恼严城角。风月此时情。知君华发生。
菩萨蛮
一回别后一回老。别离易得相逢少。莫问故园花。长安君是家。
短亭秋日晚。草色随人远。欲醉又还醒。江楼暮角声。
菩萨蛮
樽前休话人生事。人生只合樽前醉。金盏大如船。江城风雪天。
绮窗灯自语。一夜芭蕉雨。玉漏为谁长。枕衾残酒香。
菩萨蛮
楼前流水西江道。江头水落芙蓉老。画鼓叠凉波。凭栏颦翠娥。
当年金马客。青鬓芦花色。把酒感秋蓬。骊歌半醉中。
菩萨蛮
绮栊深闭桃园曲。刘郎老向花间宿。笑脸抹流霞。心知是小琶。
纤纤垂素玉。掠鬓春云绿。弹了醉思仙。小窗红日偏。
菩萨蛮
真珠酒滴琵琶送。行云旧识巫山梦。空得醉中归。老来心事非。
江梅含日暖。照水花枝短。密叶似商量。向人春意长。
菩萨蛮
小亭露压风枝动。鹊炉火冷金瓶冻。悄悄对西窗。瘦知罗带长。
欲眠思殢酒。坐听寒更久。无赖是青灯。开花故故明。
菩萨蛮
流年又见风沙送。钧天回首清都梦。塞雁几时归。镜中双鬓非。
绿袍同冷暖。谁道交情短。愁斛若为量。还随一线长。
菩萨蛮
白苹洲渚垂杨岸。藕花未放青蒲短。斜日画船归。背人双鹭飞。
醉眠金马客。不道风尘隔。红影上窗纱。小庭空落花。
菩萨蛮
金船满引人微醉。红绡笼烛催归骑。香泛雪盈杯。云龙疑梦回。
不辞风满腋。旧是仙家客。坐得夜无眠。南窗衾枕寒。
菩萨蛮
江梅未放枝头结。江楼已见山头雪。待得此花开。知君来不来。
风帆双画鹢。小雨随行色。空得郁金裙。酒痕和泪痕。
菩萨蛮
香波绿暖浮鹦鹉。黄金捍拨么弦语。小雨落梧桐。帘栊残烛红。
人生闲亦好。双鬓催人老。莫惜醉中归。醒来思醉时。
菩萨蛮
绿窗酒醒春如梦。小池犹见红云动。露湿井干桐。翠阴生细风。
雨过芳塘净。清昼闲中永。门外立双旌。隔花闻笑声。
菩萨蛮
忆曾把酒赏红翠。无腰柳弱歌声细。纵马杏园西。归来香满衣。
宝车空犊驻。事逐孤鸿去。搔首立江干。春萝挂暮山。
菩萨蛮
细腰宫外清明雨。云阳台上烟如缕。云雨暗巫山。流人殊未还。
阿谁知此意。解遣双壶至。不是白头新。周郎旧可人。
菩萨蛮
薄衾小枕重门闭。孤烟照著人无寐。风雨夜来多。春寒可奈何。
深闺香暖处。还解怜人否。只道不来归。那知心似飞。
菩萨蛮
午阴未转晴窗暖。无风著地杨花满。睡起日犹长。卷帘红杏香。
春心无处定。又作花时病。芳草伴离愁。绵绵早晚休。
菩萨蛮
百花未报芳菲信。一枝深得春风近。只有雪争光。更无花似香。
孤标天赋与。冷艳谁能顾。庭院好深藏。莫教开路旁。
菩萨蛮
卷帘风入双双燕。燕双双入风帘卷。明日晓啼莺。莺啼晓月明。
断肠空望远。远望空肠断。楼上几多愁。愁多几上楼。
菩萨蛮
远山眉映横波脸。脸波横映眉山远。云鬓插花新。新花插鬓云。
断魂离思远。远思离魂断。门掩未黄昏。昏黄未掩门。
菩萨蛮
彩旗画柱清明后。花前姊妹争携手。先紧绣罗裙。轻衫束领巾。
琐绳金钏响。渐出花梢上。笑里问高低。盘云亸玉螭。
菩萨蛮
虫声泣露惊秋枕。罗帏泪湿鸳鸯锦。独卧玉肌凉。残更与恨长。
阴风翻翠幔。雨涩灯花暗。毕竟不成眠。鸦啼金井寒。
菩萨蛮
蒹葭风外烟笼柳。数叠遥山眉黛秀。微雨过江来。烦襟为一开。
沙边临望处。紫燕双飞语。举酒送飞云，夜凉愁梦频。
菩萨蛮
轻鸥欲下春塘浴。双双飞破春烟绿。两岸野蔷薇。翠笼熏绣衣。
凭船闲弄水。中有相思意。忆得去年时。水边初别离。
菩萨蛮
长淮渺渺寒烟白。凭栏人是霜台客。时句妙春豪。风云不啻高。
樽前人已老。余恨连芳草。一曲酒醒时。梧桐月欲低。
菩萨蛮
彩舟载得离愁动。无端更借樵风送。波渺夕阳迟。销魂不自持。
良宵谁与共。赖有窗间梦。可奈梦回时。一番新别离。
菩萨蛮
章台游冶金龟婿。归来犹带醺醺醉。花漏怯春宵。云屏无限娇。
绛纱灯影背。玉枕钗声碎。不待宿酲销。马嘶催早朝。
菩萨蛮
曲门南与鸣珂接。小园绿径飞胡蝶。下马访婵娟。笑迎妆阁前。
鹧鸪声几叠。滟滟金蕉叶。未许被香鞯。月生楼外天。
菩萨蛮
绿杨眠后拕烟穗。日长扫尽青苔地。香断入帘风。炉心檀烬红。
兰溪修祓禊。上巳明朝是。不许放春慵。景阳临晓钟。
菩萨蛮
粉香映叶花羞日。窗间宛转蜂寻蜜。欢罢卷帘时。玉纤匀面脂。
舞裙金斗熨。绛襭鸳鸯蜜。翠带一双垂。索人题艳诗。
菩萨蛮
子规啼梦罗窗晓。开奁拂镜严妆早。彩碧画丁香。背垂裙带长。
钿铮寻旧曲。愁结眉心录。犹恨夜来时。酒狂归太迟。
菩萨蛮
虚堂向壁青灯灭。觉来惊见横窗月。起看月平西。城头乌夜啼。
兰衾羞更入。欹枕偷声泣。肠断数残更。望明天未明。
菩萨蛮
朱甍碧树莺声晓。残醺残梦犹相恼。薄雨隔轻帘。寒侵白纻衫。
锦屏人起早。惟见余妆好。眉样学新蟾。春愁入翠尖。
菩萨蛮
炉烟微度流苏帐。孤衾冷叠芙蓉浪。蟠蟀不离床。伴人愁夜长。
玉人飞阁上。见月还相望。相望莫相忘。应无未断肠。
菩萨蛮
玉京不许尘容到。疏慵只合疏慵老。鸥鸟共烟波。田夫与醉歌。
忘怀无物我。莫似陈惊坐。勋业付长闲。西山爽气间。
菩萨蛮
行云过尽星河烂。炉烟未断蛛丝满。想得两眉颦。停针忆远人。
河桥知有路。不解留郎住。天上隔年期。人间长别离。
菩萨蛮
东飞乌鹊西飞燕。盈盈一水经年见。急雨洗香车。天回河汉斜。
离愁千载上。相远长相望。终不似人间。回头万里山。
菩萨蛮
绮楼小小穿针女。秋光点点蛛丝雨。今夕是何宵。龙车乌鹊桥。
经年谋一笑。岂解令人巧。不用问如何。人间巧更多。
菩萨蛮
银潢清浅填乌鹊。画帘急雨长河落。初月未成圆。明星惜此筵。
愁来无断绝。岁岁年年别。不用泪红滋。年年岁岁期。
菩萨蛮
喧喧车马西郊道。临行更觉人情好。住有一年情。去留千载名。
离歌声欲尽。只作常时听。天上玉堂东。阳春是梦中。
菩萨蛮
清词丽句前朝曲。使君借与灯前读。读罢已三更。寒窗雨打声。
应怜诗客老。要使情怀好。犹有解歌人。尊前未得听。
菩萨蛮
晓来误入桃源洞。恰见佳人春睡重。玉腕枕香腮。荷花藕上开。
一扇俄惊起。敛黛凝秋水。笑倩整金衣。问郎来几时。
菩萨蛮
银河宛转三千曲。浴凫飞鹭澄波绿。何处是归舟。夕阳江上楼。
天憎梅浪发。故下封枝雪。深院卷帘看。应怜江上寒。
菩萨蛮
暄风迟日春光闹。蒲萄水绿摇轻棹。两岸草烟低。青山啼子规。
归来愁未寝。黛浅眉痕沁。花影转廊腰。红添酒面潮。
菩萨蛮
北风振野云平屋。寒溪淅淅流冰縠。落日送归鸿。夕岚千万重。
荒坡垂斗柄。直北乡山近。何必苦言归。石亭春满枝。
菩萨蛮
园林寂寂春归去。蒙蒙柳下飞香絮。野水接云横。绿烟啼晓莺。
江南鶗鴂梦。山色朝来重。小艇小湾头。萍花萍叶洲。
菩萨蛮
短船谁泊蒹葭渚。夜深远火明渔浦。却忆槿花篱。春声穿竹溪。
云山如昨好。人自垂垂老。心事有谁知。月明霜满枝。
菩萨蛮
眼中叠叠烟中树。晚云点点翻荷雨。鸥泛渚边烟。绿蒲秋满川。
未成江海去。聊作林塘主。客恨阔无津。风斜白氎巾。
菩萨蛮
年时忆著花前醉。而今花落人憔悴。麦浪卷晴川。杜鹃声可怜。
有书无雁寄。初夏槐风细。家在落霞边。愁逢江月圆。
菩萨蛮
照溪梅雪和烟堕。寒林漠漠愁烟锁。客恨渺无涯。雁来人忆家。
远山疑带雨。一线云间语。霜月又婵娟。江南若个边。
菩萨蛮
春波滟滟浮春渚。绿阴一径风兼雨。又作去年时。绿深垂蔓篱。
故山归兴动。江北江南梦。白发故相欺。星星如有期。
菩萨蛮
玉卮细酌流霞湿。金钗翠袖勤留客。行色小梅残。官桥杨柳寒。
赐环宣室夜。看落金莲灺。人记海听康。流风秀水旁。
菩萨蛮
端端正正人如月。孜孜媚媚花如颊。花月不如人。眉眉眼眼春。
沈香添小炷。共挹熏炉语。香解著人衣。君心蝴蝶飞。
菩萨蛮
含章檐下眉如月。融酥和粉描疏雪。桃杏莫争春。凌风台畔人。
如今千万树。零乱孤村雨。和雨滴瑶觞。归来肌骨香。
菩萨蛮
淡烟疏雨东篱晓。菊团凄露真珠小。青蕊抱寒枝。因谁特故迟。
曾是骚人盼。羞做茱萸伴。揉破郁金黄。与君些子香。
菩萨蛮
溪山不尽知多少。遥峰秀叠寒波渺。携酒上高台。与君开壮怀。
枉做悲秋赋。醉后悲何处。白发几黄花。官裘付酒家。
菩萨蛮
春潮曾送离魂去。春山曾见伤离处。老去不堪愁。凭阑看水流。
东风留不住。一夜檐前雨。明日觅春痕。红疏桃杏村。
菩萨蛮
云山沁绿残眉浅。垂杨睡起腰肢软。不见玉妆台。飞花将梦来。
行云何事恶。雨透罗衣薄。不忍湿残春。黄莺啼向人。
菩萨蛮
当时学舞钧天部。惊鸿吹下江湖去。家住百花桥。何郎偏与娇。
杏梁尘拂面。牙板闻莺燕。劝客玉梨花。月侵钗燕斜。
菩萨蛮
雪消新洗寒林碧。华堂向晚开瑶席。一曲杜韦娘。有人空断肠。
谪仙同夜宴。晓即归程远。莫放酒尊空。主人陈孟公。
菩萨蛮
相思一夜庭花发。窗前忽认生尘袜。晓起艳寒妆。雪肌生暗香。
佳人纤手摘。手与花同色。插鬓有谁宜。惟应潘玉儿。
菩萨蛮
相逢无处无尊酒。尊前未必皆朋旧。酒到任教倾。莫思今夜醒。
明朝相别后。江上空回首。欲去不胜情。为君歌数声。
菩萨蛮
春城迤逦层阴绕。青梅竞弄枝头小。江色雨和烟。行人江那边。
好花都过了。满地空芳草。落日醉醒间。一春无此寒。
菩萨蛮
山光冷浸清溪底。溪光直到柴门里。卧对白萍洲。欹眠数钓舟。
溪山无限好。恨不相逢早。老病独醒多。如此良夜何。
菩萨蛮
闲庭草色侵阶绿。琐窗午梦人如玉。抛枕出罗帏。风吹金缕衣。
怨春风雨恶。二月桃花落。雨后纵多睛。花休春不成。
菩萨蛮
中军玉帐旌旗绕。吴钩锦带明霜晓。铁马去追风。弓声惊塞鸿。
分兵闲细柳。金字回飞奏。犒饮上恩浓。燕然思勒功。
菩萨蛮
雨零花昼春杯举。举杯春昼花零雨。诗令酒行迟。迟行酒令诗。
满斟犹换醆。醆换犹斟满。天转月光圆。圆光月转天。
菩萨蛮
绿笺长写新成曲。曲成新写长笺绿。豪句逞才高。高才逞句豪。
美容歌皓齿。齿皓歌容美。香篆小花团。团花小篆香。
菩萨蛮
玉纤传酒浮香菊。菊香浮酒传纤玉。弦管沸欢筵。筵欢沸管弦。
出帘珠袖蔌。蔌袖珠帘出。眉晕浅山低。低山浅晕眉。
菩萨蛮
浦烟迷处回莲步。步莲回处迷烟浦。罗绮媚横波。波横媚绮罗。
细眉双拂翠。翠拂双眉细。歌意任情多。多情任意歌。
菩萨蛮
平波不尽蒹葭远。清霜半落沙痕浅。烟树晚微茫。孤鸿下夕阳。
梅花消息近。试向南枝问。记得水边春。江南别后人。
菩萨蛮
柳条窣窣闲庭院。锦波绣浪春风转。红日上阑干。晚来花更寒。
绿檀金隐起。翠被香烟里。幽恨有谁知。空梁落燕泥。
菩萨蛮
赤阑桥尽香街直。笼街细柳娇无力。金碧上青空。花晴帘影红。
黄衫飞白马。日日青楼下。醉眼不逢人。午香吹暗尘。
菩萨蛮
池塘淡淡浮鸂鶒。杏花吹尽垂杨碧。天气度清明。小园新雨晴。
绿窗描绣罢。笑语酴醿下。围坐赌青梅。困从双脸来。
菩萨蛮
绿芜墙绕青苔院。中庭日淡芭蕉卷。蝴蝶上阶飞。烘帘自在垂。
玉钩双语燕。宝甃杨花转。几处簸钱声。绿窗春睡轻。
菩萨蛮
老人谙尽人间苦。近来恰似心头悟。九九是重阳。重阳菊散芳。
出门何处去。对面谁相语。枕臂卧南窗。铜炉柏子香。
菩萨蛮
芭蕉叶上秋风碧。晚来小雨流苏湿。新窨木樨沈。香迟斗帐深。
无人同向夕。还是愁成忆。忆昔结同心。鸳鸯何处寻。
菩萨蛮
风流才子倾城色。红缨翠幰长安陌。夜饮小平康。暖生银字簧。
持杯留上客。私语眉峰侧。半冷水沈香。罗帷宫漏长。
菩萨蛮
乡关散尽当年客。春风寂寞花无色。长日掩重门。江山眼外昏。
画图高挂壁。嵩少参差碧。想见卧云人。松黄落洞门。
菩萨蛮
芙蓉红落秋风急。夜寒纸帐霜华湿。枕畔木瓜香。晓来清兴长。
轻舟青箬笠。短棹溪光碧。去觅谢三郎。芦花何处藏。
菩萨蛮
翠蛾懒画妆痕浅。香肌得酒花柔软。粉汗湿吴绫。玉钗敲枕棱。
鬓丝云御腻。罗带还重系。含笑出房栊。羞随脸上红。
菩萨蛮
风头不定云来去。天教月到湖心住。遥夜一襟愁。水风浑似秋。
藕花迎露笑。暗水飞萤照。渔笛莫频吹。客愁人不知。
菩萨蛮
宝薰拂拂浓如雾。暗惊梅蕊风前度。依约似江村。余香马上闻。
画桥风雨暮。零落知无数。收拾小窗春。金炉檀炷深。
菩萨蛮
重帘卷尽楼台日。华灯万点欢声入。老病莫凭阑。一城星斗寒。
艳妆翻舞雪。目眩红生缬。不是故无情。羞君双鬓青。
菩萨蛮
南山只与溪桥隔。年来厌著寻山屐。卧对曲屏风。淡烟疏雨中。
功成投老去。拚作林塘主。万事不关心。酒杯红浪生。
菩萨蛮
风柔日薄春犹早。夹衫乍著心情好。睡起觉微寒。梅花鬓上残。
故乡何处是。忘了除非醉。沈水卧时烧。香消酒未消。
菩萨蛮
归鸿声断残云碧。背窗雪落炉烟直。烛底凤钗明。钗头人胜轻。
角声催晓漏。曙色回牛斗。春意看花难。西风留旧寒。
菩萨蛮
客愁不到西池路。残春又逐花飞去。今日傍池行。新荷昨夜生。
故人千虑绕。不道书来少。去住隔关河。长亭风雨多。
菩萨蛮
高楼只在斜阳里。春风淡荡人声喜。携客不嫌频。使君如酒醇。
花光人不会。月色须君醉。月色与花光。共成今夜长。
菩萨蛮
登楼一望南山雪。使君风味如新月。月向雪前明。主人今夜情。
平生相与意。老病犹堪记。对酒为君欢。酒杯嫌未宽。
菩萨蛮
鸳鸯翡翠同心侣。惊风不得双飞去。春水绿西池。重期相见时。
长怜心共语。梦里池边路。相见不如新。花应解笑人。
菩萨蛮
娟娟明月如霜白。鳌山可是蓬山隔。恨不及春风。行云处处同。
暖香红雾里。一笑谁新喜。知得远愁无。春衫有泪珠。
菩萨蛮
袜儿窄剪鞋儿上。纹鸳并影双双好。微步巧藏人。轻飞洛浦尘。
前回深处见。欲近还相远。心事不能知。教人直是疑。
菩萨蛮
鸳鸯枕上云堆绿。兰膏微润知新沐。开帐对华灯。见郎双眼明。
锦衾香馥郁。槛竹敲寒玉。何物最无情。晓鸡咿喔声。
菩萨蛮
杏花零落清明雨。卷帘双燕来还去。枕上玉芙蓉。暖香堆锦红。
翠翘金钿雀。蝉鬓慵梳掠。心事一春闲。黛眉颦远山。
菩萨蛮
飞英不向枝头住。等闲又送春归去。云幄翠阴浮。长随日脚流。
玉箫吹凤怨。惊起楼中燕。飞去自双双。恼人空断肠。
菩萨蛮
水光山影浮空碧。柳丝摇曳春无力。柳岸系行舟。吹箫忆旧游。
旧游堪更忆。望断迷南北。千古恨悠悠。长江空自流。
菩萨蛮
当时携手今千里。可堪重到相逢地。触目尽关心。流莺尚好音。
无人知我意。只有涓涓泪。寂寞到斜阳。罗衣裛旧香。
菩萨蛮
鸣笳叠鼓催双桨。扁舟稳泛桃花浪。别泪洒东风。前欢如梦中。
梦魂无定据。不到相逢处。纵使梦相逢。香闺岂解同。
菩萨蛮
金铺半掩银蟾满。个人应恨归来晚。轧轧橹声迟。那知心已飞。
迎门一笑粲。娇困横波慢。偎倚绿窗前。今宵人月圆。
菩萨蛮
双双紫燕来华屋。雨余芳草池塘绿。一夜摆花风。莺花满树红。
杯深君莫诉。醉袖歌金缕。无奈惜花心。老来情转深。
菩萨蛮
朝来一阵狂风雨。春光已作堂堂去。茂绿满繁枝。青梅结子时。
攀枝惊晼晚。乐事孤心眼。正是惜春归。那堪怨别离。
菩萨蛮
凝羞隔水抛红豆。嫩桃如脸腰如柳。心事暗相期。阳台云雨迷。
玉楼花似雪。花上朦胧月。挥泪执柔荑。匆匆话别时。
菩萨蛮
花冠鼓翼东方动。兰闺惊破辽阳梦。翠被小屏山。晓窗灯影残。
并头双燕语。似诉横塘雨。风雨晓寒多。征人可奈何。
菩萨蛮
小山娇翠低歌扇。雏莺学语春犹浅。无力响方檀。声随玉笋翻。
垂鬟云乍染。媚靥香微点。未解作轻颦。凝情已动人。
菩萨蛮
凉飚轻散余霞绮。疏星冷浸明河水。欹枕画檐风。秋生草际蛩。
雁门离塞晚。不道衡阳远。归恨隔重山。楼高莫凭栏。
菩萨蛮
风庭瑟瑟灯明灭。碧梧枝上蝉声歇。枕冷梦魂惊。一阶寒水明。
鸟飞人未起。月露清如洗。无语听残更。愁从两鬓生。
菩萨蛮
江城烽火连三月。不堪对酒长亭别。休作断肠声。老来无泪倾。
风高帆影疾。目送舟痕碧。锦字几时来。薰风无雁回。
菩萨蛮
南轩面对芙蓉浦。宜风宜月还宜雨。红少绿多时。帘前光景奇。
绳床乌木几。尽日繁香里。睡起一篇新。与花为主人。
菩萨蛮
天涯客里秋容晚。妖红聊戏思乡眼。一朵醉深妆。羞渠照鬓霜。
开时谁断送。不待司花共。有脚号阳春。芳菲属主人。
菩萨蛮
拍堤绿涨桃花水。画船稳泛东风里。丝雨湿苔钱。浅寒生禁烟。
江山留不住。却载笙歌去。醉倚玉搔头。几曾知旅愁。
菩萨蛮
春来春去催人老。老夫争肯输年少。醉后少年狂。白髭殊未妨。
插花还起舞。管领风光处。把酒共留春。莫教花笑人。
菩萨蛮
雨余翠袖琼肤润。一枝想像伤春困。老眼见花时。惜花心未衰。
酿成谁与醉。应把流苏缀。泪沁枕囊香。恼侬归梦长。
菩萨蛮
黄莺啼破纱窗晓。兰缸一点窥人小。春浅锦屏寒。麝煤金博山。
梦回无处觅。细雨梨花湿。正是踏青时。眼前偏少伊。
菩萨蛮
甘林玉蕊生香雾。游蜂争采清晨露。芳意著人浓。微烘曲室中。
春来瀛海外。沈水迎风碎。好事富余熏。频分几缕云。
菩萨蛮
山城何岁无风雨。楼台底事随波去。归棹望谯门。沙痕炯断云。
诗成空吊古。想像经行处。陵谷有余悲。举觞浇别离。
菩萨蛮
微云红衬余霞绮。明星碧浸银河水。欹枕画檐风。愁生草际蛩。
雁行离塞晚。不道衡阳远。归恨隔重山。楼高莫凭栏。
菩萨蛮
隔窗瑟瑟闻飞雪。洞房半醉回春色。银烛照更长。罗屏围夜香。
玉山幽梦晓。明日天涯杳。倚户黯芙蓉。涓涓秋露浓。
菩萨蛮
萋萋欲遍池塘草。轻寒却怕春光老。微雨湿昏黄。梨花啼晚妆。
低垂帘四面。沈水环深院。太白困鸳鸯。天风吹梦长。
菩萨蛮
飞红欲带春风去。柳丝却织春风住。去住任春风。只愁尊俎空。
今朝鞭马去。又得高阳侣。半醉踏花归。霜蹄骑欲飞。
菩萨蛮
帘旌不动薰余热。高堂谁送能言雪。一笑下人间。天风袭坐寒。
歌声云外去。句句苏仙语。曲罢一尊空。飘然欲驭风。
菩萨蛮
廉纤细雨连天远。纱窗不隔斜风冷。花柳自生春。无聊空闭门。
双双携手处。回首烟汀暮。嬉笑在高楼。知人牢落否。
菩萨蛮
垂杨袅袅腰肢软。寒溪练练琉璃浅。短艇卧吹风。生涯一叶中。
五湖须径去。何用若耶女。烟雨暝沙汀。花香唤酒醒。
菩萨蛮
腰肢欲趁杨花去。歌声能遏行云住。杯酒醉东风。羁愁一洗空。
谪仙清饮露。意在飞琼侣。未醉即求归。新词句欲飞。
菩萨蛮
归心谩逐飞云去。欢情却为芳菲住。翠袖拥香风。宁辞玉斝空。
主人承湛露。元是皋夔侣。早晚定遄归。商霖四海飞。
菩萨蛮
骑鲸好向云端去。踏花偶为狂朋住。笑语凉生风。眼高四海空。
羊裘冲雨露。我是渔樵侣。已趁白鸥归。长江自在飞。
菩萨蛮
一心唯欲南园去。东山著意留难住。曾惯识追风。马群今已空。
金盘盛玉露。情绝鸳鸯侣。破贼凯还归。冲天看一飞。
菩萨蛮
香鬟倭堕兰膏腻。睡起搔头红玉坠。秋水不胜情。盈盈横沁人。
朱阑频徙倚。笑与花争媚。眉黛索重添。春酲意未堪。
菩萨蛮
绿杨低映深深院。春风不动珠帘卷。乳燕引雏飞。流苏尽日垂。
绮窗开小宴。娅姹莺声啭。一饷不闻声。罗衣香汗轻。
菩萨蛮
晴窗睡起炉烟直。香云堕髻娇无力。溪水碧涵空。拒霜深浅红。
坠鞭还驻马。缥缈珠帘下。自是意中人。临风休障尘。
菩萨蛮
藕丝衫剪轻红窄。衫轻不碍琼肤白。缦鬓小横波。花楼东是家。
上湖闲荡桨。粉艳芙蓉榜。湖水亦多情。照妆天底清。
菩萨蛮
乱山影直危楼起。天涯目断雕阑倚。寂寞过东风。行宫烟雨中。
长安何处日。城郭今寒食。谁待翠华归。片云天际飞。
菩萨蛮
天台不是登长道。浑如弱水烟波渺。楼上指归程。春风无限情。
石桥书不到。雁阵横空杳。愁绪比遥峰。依依千万重。
菩萨蛮
琴堂窗户清无暑。宫妆争捧黄金注。劝我醉秋风。难辞两脸红。
别来三堕叶。同是修门客。十载叹萍蓬。方欣一笑同。
菩萨蛮
稽山鉴水无寒暑。荷香莲露相倾注。堂拟揖樵风。山围晚照红。
桃根随秀叶。玉尘频招客。客况不言蓬。回船逸兴同。
菩萨蛮
萧萧还是秋容暮。炉薰已冷氲香注。犹记踏香尘。东风满院春。
冷烟迷望处。声断阑干雨。无计问行云。黄昏空掩门。
菩萨蛮
花飞零乱随风舞。花梢犹带虚檐雨。帘幕映黄昏。江天日暮云。
有人楼上望。生怕褰虚幌。冷落对炉薰。一春常怨春。
菩萨蛮
等闲将度三春景。景春三度将闲等。愁怕更高楼。楼高更怕愁。
弄花梅已动。动已梅花弄。梅看几年催。催年几看梅。
菩萨蛮
雨昏连夜催炎暑。暑炎催夜连昏雨。长簟水波凉。凉波水簟长。
翠鬟双倚醉。醉倚双鬟翠。香枕印红妆。妆红印枕香。
菩萨蛮
玉珰摇素腰如束。束如腰素摇珰玉。宜更醉春期。期春醉更宜。
绣鸳闲永昼。昼永闲鸳绣。归念不曾稀。稀曾不念归。
菩萨蛮
银河牛女年年渡。相逢未款还忧去。珠斗欲阑干。盈盈一水间。
玉人偷拜月。苦恨匆匆别。此意愿天怜。今宵长似年。
菩萨蛮
提壶漫欲寻芳去。桃红柳绿年年事。唯有列仙翁。清明本在躬。
何须从外讨。皮里阳秋好。堪羡个中人。无时不是春。
菩萨蛮
宛如姑射人冰雪。知公不负佳风月。莫放漏声残。清风生坐间。
赏春心未足。翦尽尊前烛。此乐自难忘。一觞还一觞。
菩萨蛮
秦时宫殿咸阳里。千门万户连云起。复道亘西东。不禁三月风。
汉唐乘王气。万岁千秋计。毕竟是荒丘。荆榛满地愁。
菩萨蛮
龙蟠虎踞金陵郡。古来六代豪华盛。缥凤不来游。台空江自流。
下临全楚地。包举中原势。可惜草连天。晴郊狐兔眠。
菩萨蛮
杏花寒食佳期近。一帘烟雨琴书润。砌下水潺潺。玉笙吹暮寒。
阳台云易散。往事寻思懒。花底醉相扶。当时人在无。
菩萨蛮
云烟漠漠秋容老。茅檐映水人家好。林叶未凋疏。远山横有无。
平生耕钓事。若个安身是。劝君早归来。碧香新瓮开。
菩萨蛮
高楼目断南来翼。玉人依旧无消息。愁绪促眉端。不随衣带宽。
萋萋天外草。何处春归早。无语凭栏杆。竹声生暮寒。
菩萨蛮
井梧叶叶秋风晚。东篱点点金钱满。开急为重阳。日烘深院香。
幽姿无众草。莫恨生非早。嚼蕊傍池台。寿公桑落杯。
菩萨蛮
春残日日风和雨。烟江目断春无处。山路有黄鹂。背人相唤飞。
解鞍宿酒醒。彩枕残香冷。梦想小亭东。蔷薇何似红。
菩萨蛮
江南雪里花如玉。风流越样新装束。恰恰缕金裳。浓熏百和香。
分明篱菊艳。却作妆梅面。无处奈君何。一枝春更多。
菩萨蛮
薄云卷雨凉成阵。雨晴陡觉荷香润。波影淡塞星。水边镫火明。
白萍洲上路。几度来还去。彩枕恨茫茫。笛声依夜长。
菩萨蛮
诏书昨夜先春到。留公一共梅花笑。青琐凤凰池。十年归已迟。
灵溪霜后水。的的清无比。比似使君清。要知清更明。
菩萨蛮
墙根新笋看成竹。青梅老尽樱桃熟。幽墙几多花。落红成暮霞。
闭门风又雨。只道春归去。媚脸笑持杯。却惊春思回。
菩萨蛮
梧桐叶上秋萧瑟。画阑桂树攒金碧。花底最风流。相逢不上楼。
数枝添宝髻。滴滴香沾袂。杯到莫留残。雾窗疑广寒。
菩萨蛮
也无梅柳新标格。也无桃李妖娆色。一味恼人香。群花争敢当。
情知天上种。飘落深岩洞。不管月宫寒。将枝比并看。
菩萨蛮
湿云不渡溪桥冷。娥寒初破东风影。溪下水声长。一枝和月香。
人怜花似旧，花不知人瘦。独自倚阑干，夜深花正寒。
菩萨蛮
人间何处难忘酒。迟迟暖日群花秀。红紫斗芳菲。满园张锦机。
春光能几许。多少闲风雨。一盏此时疏。非痴即是愚。
菩萨蛮
人间何处难忘酒。中秋皓月明如昼。银汉洗晴空。清辉万古同。
凉风生玉宇。只怕云来去。一盏此时迟。阴晴未可知。
菩萨蛮
人间何处难忘酒。闭门永日无交友。何以乐天真。云山发兴新。
听风松下坐。趁蝶花边过。一盏此时空。幽怀谁与同。
菩萨蛮
人间何处难忘酒。山村野店清明后。满路野花红。一帘杨柳风。
田家春最好。箫鼓村村闹。一盏此时辞。将何乐圣时。
菩萨蛮
人间何处难忘酒。兴来独步登岩岫。倚杖看云生。时闻流水声。
山花明照眼。更有提壶劝。一盏此时斟。都忘名利心。
菩萨蛮
人间何处难忘酒。水边石上逢山友。相约老山林。幽居不怕深。
浮名心已尽。倾倒都无隐。一盏此时无。交情何以舒。
菩萨蛮
雪中梅艳风前竹。诗缘渐与情缘熟。醉眼眩成花。恼人生脸霞。
巫云将楚雨。只恐翩然去。我有合欢杯。为君聊挽回。
菩萨蛮
雨声不断垂檐竹。清歌唤起清眠熟。洞户有余花。同倾细细霞。
酒行如过雨。雨尽风吹去。吹去复盈杯。一春能几回。
菩萨蛮
绣罗裙上双鸳带。年年长系春心在。梅子别时青。如今浑已成。
美人书幅幅。中有连环玉。不是只催归。要情无断时。
菩萨蛮
倚阑闲捻生绡扇。新凉庭户微风转。疏雨断檐声。淡云开晚晴。
蔗浆寒浸齿。枕簟清如水。相忆不胜愁。月来帘上钩。
菩萨蛮
青春背我堂堂去。桃花乱落如红雨。是妾断肠时。芳心空自持。
相思君助取。脉脉如牛女。天远暮江迟。今宵归不归。
菩萨蛮
重湖草木威名熟。儿童犹唱平郴曲。宴寝静愔愔。恩波湘水深。
举头天尺五。稳步烟霄去。三柱黑头公。朔庭谈笑空。
菩萨蛮
木犀开遍芙蓉老。东篱独占秋光好。还记笑春风。新妆相映红。
莫嫌彭泽令。不似刘郎韵。把酒赋新诗。花前知是谁。
菩萨蛮
西风送雨鸣庭树。嫩寒先到孤眠处。愁极梦频惊。马嘶天渐明。
千林枫叶赤。寒事催刀尺。树杪又斜阳。迢迢归路长。
菩萨蛮
今日云山堂上客。明朝真个云山隔。人不似行云。相随长短亭。
堂空歌韵响。清切缘云上。留住莫教飞。怕如人别离。
菩萨蛮
江天淡碧云如扫。苹花零落莼丝老。细细晚波平。月从波面生。
渔家真个好。悔不归来早。经岁洛阳城。鬓丝添几茎。
菩萨蛮
小院蚕眠春欲老。新巢燕乳花如扫。幽梦锦城西。海棠如旧时。
当年真草草。一棹还吴草。题罢惜春诗。镜中添鬓丝。
菩萨蛮
蓬山学士文章伯。尊前风味谁能敌。新觅似花人。添成小院春。
玉纤呵翠袖。满劝金杯酒。寿酒莫辞斟。酒深人意深。
菩萨蛮
小轩今日开窗了。揉蓝染碧绿阶草。檐佩可怜风。杏梢烟雨红。
飘零欢事少。鬓点吴霜早。天色不愁人。眼前无限春。
菩萨蛮
黄梅时节春萧索。越罗香润吴纱薄。丝雨日昽明。柳梢红未晴。
多愁多病后。不识曾中酒。愁病送春归。恰如中酒时。
菩萨蛮
冰明玉润天然色。凄凉拚作西风客。不肯嫁东风。殷勤霜露中。
绿窗梳洗晚。笑把玻璃盏。斜日上妆台。酒红和困来。
菩萨蛮
客行忽到湘东驿。明朝真是潇湘客。晴碧万重云。几时逢故人。
江南如塞北。别后书难得。先自雁来稀。那堪春半时。
菩萨蛮
彤楼鼓密催金钥。沉沉青琐重重幕。宣唤晚朝天。五云笼暝烟。
风急东华路。暖扇遮微雨。香雾扑人衣。上林乌满枝。
菩萨蛮
寒山横抹修眉绿。楼前溪瀑锵鸣玉。车马各西东。行人如转蓬。
阑干成独倚。海阔天无际。云淡隔壶山。鸿飞杳霭间。
菩萨蛮
春山千里供行色。客愁浓似春山碧。幸自不思归。子规心上啼。
芳意随人老。绿尽江南草。窈窕可人花。路长何处家。
菩萨蛮
愁人道酒能消解。元来酒是愁人害。对酒越思量。醉来还断肠。
酒醒初梦破。梦破愁无那。干净不如休。休时只恁愁。
菩萨蛮
楚山千叠伤心碧。伤心只有遥相忆。解佩揖巫云。愁生洛浦春。
香波凝宿雾。梦断消魂处。空听水泠泠。如闻宝瑟声。
菩萨蛮
丝金缕翠幡儿小。裁罗捻线花枝袅。明日是新春。春风生鬓云。
吴霜看点点。愁里春来浅。只愿此花枝。年年长带伊。
菩萨蛮
庭叶翻翻秋向晚。凉砧敲月催金剪。楼上已清寒。不堪频倚栏。
邻翁开社瓮。唤客情应重。不醉且无归。醉时归路迷。
菩萨蛮
恰则春来春又去。凭谁说与春教住。与问坐中人。几回迎送春。
明年春更好。只怕人先老。春去有来时。愿春长见伊。
菩萨蛮
东风约略吹罗幕。一檐细雨春阴薄。试把杏花看。湿红娇暮寒。
佳人双玉枕。烘醉鸳鸯锦。折得最繁枝。暖香生翠帏。
菩萨蛮
玉龙细点三更月。庭花影下余残雪。寒色到书帏。有人清梦迷。
墙西歌吹好。烛暖香闺小。多病怯杯觞。不禁冬夜长。
菩萨蛮
雪消墙角收灯后。野梅官柳春全透。池阁又东风。烛花烧夜红。
一尊留好客。敧尽阑干月。已醉不须归。试听乌夜啼。
菩萨蛮
蘼芜白芷愁烟渚。曲琼细卷江南雨。心事怯衣单。楼高生晚寒。
云鬟香雾湿。翠袖凄余泣。春去有来时。春从沙际归。
菩萨蛮
十年长作江头客。樯竿又挂西风席。白鸟去边明。楚山无数青。
倒冠仍落佩。我醉君须醉。试问识君不。青山与白鸥。
菩萨蛮
乳羝属国归来早。知君胆大身犹小。一节不须论。功名看致君。
镇西楼上酒。父老为公寿。晚祝太夫人。年年对诏新。
菩萨蛮
胭脂浅染双珠树。东风到处娇无数。不语恨厌厌。何人思故园。
故园花烂熳。笑我归来晚。我老只思归。故园花雨时。
菩萨蛮
史君家枕吴波碧。朱门铺手摇双戟。也到岭边州。真成汗漫游。
归期应不远。趁得东江暖。翁媪雪垂肩。双双平地仙。
菩萨蛮
杜鹃只管催归去。知渠教我归何处。故国泪生痕。那堪枕上闻。
严装吾已具。泛宅吴中路。弭棹唤东邻。江东日暮云。
菩萨蛮
四时皆有司花女。杪秋犹见花如许。想得紫金丹。工夫造化间。
春莺留弱羽。更渍蔷薇露。莫取落英餐。留供醉眼看。
菩萨蛮
壶边击断歌无节。山川一带伤情切。依旧石头城。夕阳天外明。
行人谁是侣。遗唱今何许。对酒转愁多。愁多奈酒何。
菩萨蛮
秋声夜到秋香院。重帘试卷都开遍。只似旧时香。更添些子黄。
绮窗人共赋。犹忆分香句。别后几回秋。见花空复愁。
菩萨蛮
云林带水山横阁。故人去尽添萧索。反照射微茫。临分愁夕阳。
传柑当令节。连璧朝天阙。还有雁西飞。慰人新别离。
菩萨蛮
遥山几叠天边碧。故教遮断天涯客。楼倚暮云端。春风罗袖寒。
与君千里别。共此关山月。皓月一般明。君心怎敢凭。
菩萨蛮
岭猿啸罢千山碧。小庵虚室团团白。庵在小山头。从来少客游。
道人方打坐。举袖来迎我。问我此来因。拈花与道人。
菩萨蛮
梅花有意舒香粉。舒香已得先春信。香与露华清。露浓愁杀人。
酒多愁愈重。此意谁能共。泪湿染衣斑。夜霜金缕寒。
菩萨蛮
梅花枝上东风软。朝来吹散真香远。雅淡有余清。客心和泪倾。
美人临别夜。月晃灯初灺。玉枕小屏山。眉尖曾细看。
菩萨蛮
赤栏干外桃花雨。飞花已觉春归去。柳色碧依依。浓阴春书迟。
海棠红未破。匀糁胭脂颗。风寸也相饶。应怜粉面娇。
菩萨蛮
肩舆晓踏江头月。月华冷浸消残雪。雪月照疏篱。梅花三两枝。
人怜花淡薄。花恨人牢落。不似那回时。醺醺醉玉肌。
菩萨蛮
方池新涨蒲萄绿。晓来雨过花如浴。测测杏园风。梢头一捻红。
危楼愁独倚。一寸心千里。宿酒尚微醺。懒装堆髻云。
菩萨蛮
绮楼小小穿针女。秋光点点蛛丝雨。今夕是何宵。龙车乌鹊桥。
经年谋一笑。岂解令人巧。不用问如何。人间巧更多。
菩萨蛮
炊烟一点孤村迥。娇云敛尽天容净。雁字忽横秋。秋江泻客愁。
银钩空寄恨。恨满凭谁问。袖手立西风。舟行秋色中。
菩萨蛮
枫林飒飒凋寒叶。汀苹败蓼遥相接。景物已非秋。凄凉动客愁。
还家贫亦好，肯厌杯中草。香饭滑流匙。三登快乐时。
菩萨蛮
霜风飒飒溪山碧。寒波一望伤行色。落日淡荒村。人家半掩门。
孤舟移野渡。古林栖鸦聚。著雨晚风酸。貂裘不奈寒。
菩萨蛮
败荷倒尽芙蓉老。寒光黯淡迷衰草。行客易销魂。笛飞何处村。
云寒天借碧。树瘦烟笼直。若个是乡关。夕阳西去山。
菩萨蛮
客帆卸尽风初定。夜空霜落吴江冷。幸自不思归。无端乌夜啼。
鸡鸣残月落。到枕秋声恶。有酒不须斟。酒深愁转深。
菩萨蛮
春山已蹙眉峰绿。春心骀荡难拘束。惆怅为春伤。惜花心更狂。
对花深有意。且向花前醉。花作有情香。与人相久长。
菩萨蛮
隔江一带春山好。平林新绿春光老。休去倚阑干。飞红不忍看。
东流何处去。便是归舟路。芳草外斜阳。行人更断肠。
菩萨蛮
日高犹恋珊瑚枕。羞红不忿花如锦。双燕运芹泥。燕归人未归。
纵饶梳洗罢。朱户何曾跨。寂寞小房栊。回文和泪封。
菩萨蛮
新晴庭户春阴薄。东风不度重帘幕。第几小兰房。雏莺初弄黄。
悄寒春未透。不解寻花柳。只恐渐春深。愁生求友心。
菩萨蛮
远风江急潮来晚。晚来潮急江风远。横岸断山青。青山断岸横。
寄书无雁系。系雁无书寄。归梦只江西。西江只梦归。
菩萨蛮
飞云障碧江天暮。杏花帘幕黄昏雨。翠袖怯春寒。有人愁倚阑。
天涯芳草路。目送征鸿去。人远玉关长。尺书难寄将。
菩萨蛮
稼轩日向儿童说。带湖买得新风月。头白早归来。种花花已开。
功名浑是错。更莫思量着。见说小楼东。好山千万重。
菩萨蛮
郁孤台下清江水。中间多少行人泪。东北是长安。可怜无数山。
青山遮不住。毕竟江流去。江晚正愁予。山深闻鹧鸪。
菩萨蛮
无情最是江头柳。长条折尽还依旧。木叶下平湖。雁来书有无。
雁无书尚可。妙语凭谁和。风雨断肠时。小山生桂枝。
菩萨蛮
青山欲共高人语。联翩万马来无数。烟雨却低回。望来终不来。
人言头上发。总向愁中白。拍手笑沙鸥。一身都是愁。
菩萨蛮
香浮乳酪玻璃碗。年年醉里尝新惯。何物比春风。歌唇一点红。
江湖清梦断。翠笼明光殿。万颗写轻匀。低头愧野人。
菩萨蛮
淡黄弓样鞋儿小。腰肢只怕风吹倒。蓦地管弦催。一团红雪飞。
曲终娇欲诉。定忆梨园谱。指日按新声。主人朝玉京。
菩萨蛮
锦书谁寄相思语。天边数遍飞鸿数。一夜梦千回。梅花入梦来。
涨痕粉树发。霜冷沙洲日。心事莫惊鸥。人间千万愁。
菩萨蛮
阮琴斜挂香罗绶。玉纤初试琵琶手。桐叶雨声干。真珠落玉盘。
朱弦调未惯。笑倩春风伴。莫作别离声。且听双凤鸣。
菩萨蛮
画楼影蘸清溪水。歌声响彻行云里。帘幕燕双双。绿杨低映窗。
曲中特地误。要试周郎顾。醉里客魂消。春风大小乔。
菩萨蛮
万金不换囊中术。上医元自能医国。软语到更阑。綈袍范叔寒。
江头杨柳路。马踏春风去。快趁两三杯。河豚欲上来。
菩萨蛮
游人占却岩中屋。白云只向檐头宿。谁解探玲珑。青山十里空。
松篁通一径。噤嘇山花冷。今古几千年。西乡小有天。
菩萨蛮
葛巾自向沧浪濯。朝来洒酒那堪著。高树莫鸣蝉。晚凉秋水眠。
竹床能几尺。上有华胥国。山上咽飞泉。梦中琴断弦。
菩萨蛮
西风都是行人恨。马头渐喜归期近。试上小红楼。飞鸿字字愁。
阑干闲倚处。一带山无数。不似远山横。秋波相共明。
菩萨蛮
功名饱听儿童说。看公两眼明如月。万里勒燕然。老人书一编。
玉阶方寸地。好趁风云会。他日赤松游。依然万户侯。
菩萨蛮
红牙签上群仙格。翠罗盖底倾城色。和雨泪阑干。沈香亭北看。
东风休放去。怕有流莺诉。试问赏花人。晓妆匀未匀。
菩萨蛮
君家玉雪花如屋。未应山下成三宿。啼鸟几曾催。西风犹未来。
山房连石径。云卧衣裳冷。倩得李延年。清歌送上天。
菩萨蛮
与君欲赴西楼约。西楼风急征衫薄。且莫上兰舟。怕人清泪流。
临风横玉管。声散江天满。一夜旅中愁。蛩吟不忍休。
菩萨蛮
烟波江上西亭小。晓来雨过惊秋早。飞栋倚晴空。凉生面面风。
痴儿官事了。独自凭栏笑。何处有尘埃。扁舟归去来。
菩萨蛮
和风暖日西郊路。游人又踏青山去。何处碧云衫。映溪才两三。
疏松分翠黛。故作羞春态。回首杏烟消。月明归渡桥。
菩萨蛮
春回绿野烟光薄。低花矮柳田家乐。陇麦又青青。喧蜂闲趁人。
野翁忘近远。怪识刘郎面。断却小桥溪。怕人溪外知。
菩萨蛮
画桥拍拍春江绿。行人正在春江曲。花润接平川。有人花底眠。
东风元自好。只怕催花老。安得万垂杨。系教春日长。
菩萨蛮
平芜冉冉连云绿。斜阳衬雨明溪足。小鸭睡晴沙。翠烘三两花。
春光闲婉娩。尽日无人见。试著小屏山。图归云际看。
菩萨蛮
山头翠树调莺舌。山腰野菜飞黄蝶。来为等闲休。去成多少愁。
小庭花木改。犹有啼痕在。别后不曾看。怕花和泪残。
菩萨蛮
罗衫乍试寒犹怯。妒花风雨连三月。灯冷闭门时。有愁谁得知。
此情真个苦。只为当时语。莫道絮沾泥。絮飞魂亦飞。
菩萨蛮
夜来花底莺饶舌。把人心事分明说。许大好因缘。只成容易传。
春阑无好计。唯有归来是。从此玉台前。晓妆休太妍。
菩萨蛮
小窗荫绿清无暑。篆香终日萦兰炷。冰簟涨寒涛。清风一枕高。
有人团扇却。门掩庭花落。少待月侵床。教他魂梦凉。
菩萨蛮
暑庭消尽风鸣树。树鸣风尽消庭暑。横枕一声莺。莺声一枕横。
扇纨低粉面。面粉低纨扇。凉月淡侵床。床侵淡月凉。
菩萨蛮
东风有意留人住。熏风无意催人去。去住两茫然。相逢成短缘。
平生花柳笑。过后关心少。今日奈情何。为伊饶恨多。
菩萨蛮
去年恰好双星节。鹊桥未渡人离别。不恨障云生。恨他真个行。
天涯消息近。不见乘莺影。楼外鹧鸪声。几回和梦惊。
菩萨蛮
浅寒带暝和烟下。轻阴挟雨随风洒。翠幕护重帘。篆香销半奁。
平生风雨夜。怕近芭蕉下。今夕定愁多。萧萧声奈何。
菩萨蛮
客窗曾剪灯花弄。谁教来去如春梦。冷落旧梅台。小桃相次开。
人间春易老。只有山中好。闲却槿花篱。莫教溪外知。
菩萨蛮
晓烟笼日浮山翠。春风著水回川媚。远近碧重重。人家山色中。
野花香自度。似识幽人处。安得著三间。与山终日闲。
菩萨蛮
扶犁野老田东睡。插花山女田西醉。醉眼眩东西。看看桃满溪。
耕桑山下足。纨绮人间俗。莫管旧东风。从教吹软红。
菩萨蛮
筇枝探得梅开了。青鞋渐踏江头草。日日作东风。海棠相次红。
离多良会少。此计应须早。莫待作行人。却将愁送春。
菩萨蛮
酒浓花艳秋波滑。舞余腰素花枝活。相见又还休。不禁归去愁。
醉衾成独拥。月冷知霜重。早是梦难成。梅花肠断声。
菩萨蛮
雪香白尽江南陇。暖风绿到池塘梦。叠影上檐明。夜潮春水生。
踏青何处去。杨柳桥边路。不见浣花人。汀洲空白苹。
菩萨蛮
花销玉瘦斜平薄。舞衣宽尽腰如削。困甚不胜娇。乌云横鬓翘。
双蛾颦浅黛。鸾镜愁空对。罗袖晚香寒。泪珠和粉弹。
菩萨蛮
扁舟又向萧滩去。危樯却系江头树。风送雨声来。凉生真快哉。
电光云际掣。白浪天相接。不用怯风波。风波平地多。
菩萨蛮
娇花媚柳新妆靓。裙边微露双鸳并。笑靥最多情。春从两脸生。
香罗萦皓腕。翠袖笼歌扇。余韵遏云低。梁尘簌簌飞。
菩萨蛮
晚风断送归帆急。重城回首天连碧。犹有小楼情。西山如旧青。
故园今渐近。应卜灯花信。一喜一牵萦。平分两处心。
菩萨蛮
故人心尚如天远。故心人更何由见。肠断楚江头。泪和江水流。
江流空滚滚。泪尽情无尽。不怨薄情人。人情逐处新。
菩萨蛮
小春爱日融融暖。危亭望处晴岚满。江静绿回环。横陈无际山。
清霜欺远树。黄叶风扶去。试探岭头梅。点红开未开。
菩萨蛮
琼英为惜轻飞去。可人妙笔移缣素。潇洒向南枝。永无开谢时。
闺房难并秀。自是春风手。何必问逃禅。人间水墨仙。
菩萨蛮
多情可是怜高节。濡毫幻出真清绝。雨叶共风枝。天寒人倚时。
萧萧襟韵胜。堪与梅兄并。不用翠成林。坡仙曾赏音。
菩萨蛮
霜风落木千山远。护霜云散晴曦暖。潇洒小旗亭。山花照眼明。
粉妆匀未了。一捻春风小。把酒恨匆匆。深情妩媚中。
菩萨蛮
行舟荡漾鸣双桨。江流为我添新涨。指顾隔汀洲。人归心尚留。
阳关三叠举。怨柳离情苦。何似莫来休。不来无许愁。
菩萨蛮
故人话别情难已。故人此别何时会。江上驻危亭。离怀牵故情。
悠悠东去水。簇簇渔村市。应记合江滨。潇湘别故人。
菩萨蛮
水风叶底波光浅。亭亭翠盖红妆面。六月下塘春。平铺云锦屏。
露凉轻点缀。绿映珍珠袂。浑似太真妃。倚阑娇困时。
菩萨蛮
风流不把花为主。多情管定烟和雨。潇洒绿衣长。满身无限凉。
文笺舒卷处。似索题诗句。莫凭小阑干。月明生夜寒。
菩萨蛮
前生曾是风流侣。返魂却向南枝住。疏影卧晴溪。恰如沙暖时。
绿窗娇插鬓。依约犹交颈。微笑语还羞。愿郎同白头。
菩萨蛮
层层细剪冰花小。新随荔子云帆到。一露一番开。玉人催卖栽。
爱花心未已。摘放冠儿里。轻浸水晶凉。一窝云影香。
菩萨蛮
而今怕听相思曲。多情蹙损眉峰绿。惜别上扁舟。望穷江际楼。
蛮笺封了发。为忆人如雪。离恨写教看。休令盟约寒。
菩萨蛮
问言何处秋光好。当年曾过长洲道。一望没遮拦。天宽水亦宽。
也因轻霭扫。也傍斜晖讨。指点与君看。画他难不难。
菩萨蛮
当年瑞雪多盈尺。今年仅有些儿白。天欲兆丰年。须教趁腊前。
南枝初破萼。风味浑如昨。快与泻银瓶。寒醅醉易醒。
菩萨蛮
开禧三月初逢九。持杯来庆梅仙寿。警捕恰三年。四封人宴然。
政成应不日。去作朝京客。阴德合长生。休看三住铭。
菩萨蛮
雪销未久寒犹力。霜华特地催晴色。残腊尚余旬。隔年先见春。
独怜霜点鬓。羞戴银幡胜。百里欲熙然，今年强去年。
菩萨蛮
转头又是清秋近。晚风淅淅凉犹嫩。多谢客携觞。空惭画饼章。
中亭明月可。未要亲灯火。十阅望舒圆。归期在眼前。
菩萨蛮
去年持酒为君寿。劝君快上悬车奏。通籍已金闺。腰银袍亦绯。
壶中闲日月。自有长生诀。父子弟兄贤，一门行地仙。
菩萨蛮
诞辰迟似秋三日。草堂已有新凉入。鬓绿未全霜。欣然把一觞。
吟松新纳禄。共享清闲福。两个老人星。君家难弟兄。
菩萨蛮
牡丹已过酴醿谢。那堪风雨连朝夜。底事最堪悲。春归人未归。
春宜留取住。人却推将去。早晚遂江滨。欢然夸尹新。
菩萨蛮
去年今日游稽古。斓斑曾著莱衣舞。四世共团栾。津然一笑欢。
归期今不远。孥累俱先遣。犹有社中人。相从寂寞滨。
菩萨蛮
修途六月清无暑。潘舆稳向盱南去。喜气已津津。平反一笑春。
人言阴德报。罗纸重重诰。明岁早归来。泉江去鹞催。
菩萨蛮
涂黄仙子娇无力。秋花不敢争颜色。风物一番新。从今到小春。
新词仍险韵。赓续惭非称。桃李寂无言。此花名独传。
菩萨蛮
未观严桂先观菊。世间底事真迟速。节物苦相催。重阳便到来。
白衣何处觅。沽酒邀佳客。一笑有余欢。官居终日闲。
菩萨蛮
佳辰昨日传筒黍。今朝重把离觞举。别驾奉安舆。前呵方塞途。
庞眉真寿相。两处交迎养。庾岭到星沙。风光属一家。
菩萨蛮
分宜七里逢重九。篱根无菊尊无酒。萧飒鬓如蓬。不禁吹帽风。
插花开口笑。未分输年少。明岁定王台。传杯不放杯。
菩萨蛮
雪云收尽晴风软。小山春浪晴波远。梅片已飞香。海棠红试妆。
人言诗易与。酒盏谁分付。不是没心情。夕阳啼鸟声。
菩萨蛮
平生常为梅花醉。数枝滴滴香沾袂。雪后月华明。胆瓶无限清。
夜深灯影瘦。饮尽杯中酒。明日景尤新。人间都是春。
菩萨蛮
海棠欲谢绵飞柳。柳丝自拂行人首。上巳是清明。新烟带粥饧。
轻阴帘幕冷，闲却秋千影。曲水兴无涯。丽人花半遮。
菩萨蛮
小园红入春无际。新声休写花间意。一笑唤真真。香腮酒未醒。
惜芳追胜事。畅饮余诗思。无处说衷情。暗尘罗帐生。
菩萨蛮
风前觅得梅花句。香来自是相分付。片月动黄昏。一枝横酒尊。
人间何处有。又到春时候。莫负此诗家。将心吟好花。
菩萨蛮
陇头无驿奚为朵。岩前有折宜来堕。风急雪云溪。诗清满意携。
竹炉良夜饮。饮竟煎僧茗。梅以句深长。得花情未忘。
菩萨蛮
南枝已见春消息。今年为寿方知得。俾尔炽而昌。流霞浮暗香。
蓬壶清浅水。笑指云阶喜。高论有规模。平戎赋两都。
菩萨蛮
归来又喜山中约。菊枝桂树真宜酌。兴尽只观山。秋深方闭关。
会须追雅步。策蹇或肩舆。少待必能治。膏肓泉石医。
菩萨蛮
秋林只共秋风老。秋山却笑秋吟少。恰恨有秋香。青岩秋夜凉。
清秋须是酒。结客秋知否。醉笔写成秋。一秋无复愁。
菩萨蛮
丝丝柳色清愁织。山城望断花蹊碧。回首仲宣楼。登临无计愁。
雨声吹海立。流转韶光急。九万有鹏程。沈香天上亭。
菩萨蛮
聚星亭下书堂水。冬来欲问梅花使。圭撮是何官。人间有底难。
章泉词和去。交道元如故。转眼岁将穷。溪头鹤发翁。
菩萨蛮
春来晴雨常相半。水光风力花撩乱。山北与山南。行歌或再三。
诵君诗过日。才大真盘屈。寿我敢言酬。相望亦饮不。
菩萨蛮
人间多少闲风度。薄情失记相逢处。绿鬓画鸦儿。旧巢双燕栖。
舞衫回素玉。檀板声何蹙。一抹晚霞飞。泪痕无脸啼。
菩萨蛮
晚云烘日枝南北。一杯未尽梅花曲。城郭小春回。暗香开未开。
留连吾欲醉。醉眼红尘外。多少老心情。景清人亦清。
菩萨蛮
梨花不碍东城月。月明照见空兰雪。雪底夜香微。褰帘拜月归。
锦衾幽梦短。明日南堂宴。宴罢小楼台。春风来不来。
菩萨蛮
唐昌观里东风软。齐王宫外芳名远。桂子典刑边。梅花伯仲间。
笼茸锼暖雪。琐细雕晴月。谁驾七香车。绿云飞玉沙。
菩萨蛮
广寒夜捣玄霜细。玉龙睡重痴涎坠。斗合一团娇。偎人暖欲消。
心情虽软弱。也要人抟搦。宝扇莫惊秋。班姬应更愁。
菩萨蛮
春风吹绿湖边草。春光依旧湖边道。玉勒锦障泥。少年游冶时。
烟明花似绣。且醉旗亭酒。斜日照花西。归鸦花外啼。
菩萨蛮
红云半压秋波碧。艳妆泣露娇啼色。佳梦入仙城。风流石曼卿。
宫袍呼醉醒。休卷西风锦。明日粉香残。六朝烟水寒。
菩萨蛮
何须急管吹云暝。高寒滟滟开金饼。今夕不登楼。一年空过秋。
桂花香雾冷。梧叶西风影。客醉倚河桥。清光愁玉箫。
菩萨蛮
鸣蝉泊雨晴云湿。游龙翦岸涪江碧。气候尔和平。满家浑是春。
公堂虽有酒。不敌公真有。寿宿对魁星。颊红衫鬓青。
菩萨蛮
东窗五老峰前月。南窗九叠坡前雪。推出侍郎山。著君窗户间。
离骚乡里住。恰记庚寅度。挹取芷兰芳。酌君千岁觞。
菩萨蛮
芙蓉香卸桐阴薄。水窗未雨凉先觉。何处理秋裳。月高砧杵长。
袂罗新恨悄。展转屏山晓。长是卷帘时。翠禽相对飞。
菩萨蛮
烛房花幌参差见。疏帘镇日萦愁眼。巫峡小山屏。梦云犹未成。
带霜边雁落。双字宫罗薄。二十四阑干。夜来相对寒。
菩萨蛮
翠楼十二阑干曲。雨痕新染蒲桃绿。时节又黄昏。东风深闭门。
玉箫吹未彻。窗影梅花月。无语只低眉。闲拈双荔枝。
菩萨蛮
暮涛掀浪溪流急。单衣未试春寒力。是处绿阴浓。春深杨柳风。
人依溪岸住。酒美忘归去。巢燕堕芹泥。幽禽花外啼。
菩萨蛮
鸦儿学画犹嫌丑。佯羞步步随娘后。春浅瘦花枝。凝愁为阿谁。
那回筵畔见。有意相留恋。只恐后期愆。章台飞柳绵。
菩萨蛮
昨日杏花春满树。今晨雨过香填路。零落软胭脂。湿红无力飞。
转头春易去。春色归何处。待密与春期。春归人也归。
菩萨蛮
翠翘花艾年时昨。斗新五采同心索。含笑祝千秋。长眉如莫愁。
流光旋磨蚁。换调重拈起。深院竹和丝。皱红裁舞衣。
菩萨蛮
黄鸡晓唱玲珑曲。人生两鬓无重绿。官柳系行舟。相思独倚楼。
来时花未发。去后纷如雪。春色不堪看。萧萧风雨寒。
菩萨蛮
莺花旧恨凭谁雪。也须管句灯时节。黄已上眉峰。小槽初滴红。
好天佳月夕。结珮飞霞客。醒恐不如酲。何妨独屡更。
菩萨蛮
池落开遍莲房老。秋声已入梧桐表。葵扇与桃笙。尚宜相带行。
危亭三百尺。爽气真堪挹。沦茗且盘旋。翩翩吾欲仙。
菩萨蛮
相思绕遍天涯路。相思不识行人处。多病怕逢春。那堪春正深。
日高梳洗懒。鸾镜香尘掩。双鬓绿蓬松。一帘花信风。
菩萨蛮
惜山不厌山行远。山中禽鸟频惊见。小雨似怜春。霏霏容易晴。
青裙田舍妇，馌饷前村去。溪水想平腰。唤船依断桥。
菩萨蛮
小鬟解事高烧烛。群花围绕摴蒲局。道是五陵儿。风骚满肚皮。
玉鞭鞭玉马。戏走章台下。笑杀灞桥翁。骑驴风雪中。
菩萨蛮
东园映叶梅如豆。西园扑地花铺绣。春水晓来深。日华娇漾金。
带烟穿径竹。步入飞虹曲。何处早莺啼。曲桥西复西。
菩萨蛮
纳红销翠春风里。精神一撮金莲底。不是睡杨妃。绿珠娇小儿。
一般娇绝处。半带疏疏雨。不解吐繁香。却教人断肠。
菩萨蛮
桃花相向东风笑。桃花忍放东风老。细草碧如烟。薄寒轻暖天。
折钗鸾作股。镜里参差舞。破碎玉连环。卷帘春睡残。
菩萨蛮
云山叠叠双眸短。梦魂夜趁行人远。千里共襟期。吟风饮月时。
碧溪穿翠峡。雪意蓬萧飒。安得翅飞来。冲寒同访梅。
菩萨蛮
落花夜雨辞寒食。尘香明日城南陌。玉靥湿斜红。泪痕千万重。
伤春头竟白。来去春如客。人瘦绿阴浓。日长帘影中。
菩萨蛮
绿波碧草长堤色。东风不管春狼藉。鱼沫细痕圆。燕泥花唾干。
无情牵怨抑。画舸红楼侧。斜日起凭阑。垂杨舞晓寒。
菩萨蛮
杏花枝上莺声嫩。凤屏倦倚人初困。金兽莫添香。香浓情转伤。
云沈归雁杳。绿涨江南草。独倚夕阳楼。双帆何处舟。
菩萨蛮
银城远枕清江曲。汀洲老尽蒹葭绿。君上木兰舟。妾愁双凤楼。
角声何处发。月浸溪桥雪。独自倚阑看。风飘襟袖寒。
菩萨蛮
芭蕉叶上三更雨。人生只合随他去。便不到天涯。天涯也是家。
屏山三五叠。处处飞胡蝶。正是菊堪看。东篱独自寒。
菩萨蛮
黄鸡喔喔催人起。困不成眠窗似水。清露不曾寒。朝来起自难。
家人当睡美。又忆归程几。不管湿阑干。芙蓉花自看。
菩萨蛮
画梁语透帘栊晓。坼桐风送杨花老。细雨绿阴寒。罗襟只似单。
青门三里道。个个游芳草。比似嫁来看。踏青难更难。
菩萨蛮
江波何似西湖曲。村烟相对峰南北。何处不青青。青青是汉茔。
长亭芳草路。寒食谁家墓。旧日厌残红。人行九里松。
菩萨蛮
殷勤欲送春归去。白首题将断肠句。春去自依依。欲归无处归。
天涯同是寓。握手留春住。小住碧桃枝。桃根不属谁。
菩萨蛮
八仙名姓当时少。污尊牛饮同倾倒。惟有我公荣。旁人笑独醒。
多年村落走。泥饮无升斗。入了玉门关。人生一醉难。
菩萨蛮
霜风渐入龙香被。夜寒微涩宫壶水。滴滴是愁声。声声滴到明。
梦魂随雁去。飞到颦眉处。雁已过西楼。又还和梦愁。
菩萨蛮
长亭望断来时路。楼台杳霭迷花雾。山雨隔窗声。思君魂梦惊。
泪痕侵褥锦。闲却鸳鸯枕。有泪不须垂。金鞍明月归。
菩萨蛮
故园青草依然绿。故宫废址空乔木。狐兔穴岩城。悠悠万感生。
胡笳吹汉月。北语南人说。红紫闹东风。湖山一梦中。
菩萨蛮
红娇翠溜歌喉急。旧弦拨断新腔入。往事水东流。菱花晓带秋。
帏香双凤集。清泪层绡湿。残萝五更头。酒醒依旧愁。
菩萨蛮
翠鸾不隔巫山路。无人肯指行云处。徙倚最高楼。秋波春望愁。
先来愁似雾。更下丝丝雨。芳径溅香泥。苔花滑马蹄。
菩萨蛮
瑶琴欲把相思谱。殷勤难写相思语。人在碧苕滨。相思烟水深。
鳞波流碎月。荏苒年芳歇。何处寄相思。白苹秋一枝。
菩萨蛮
城阴犹有松间雪。松间暗淡城头月。月下几枝梅。为谁今夜开。
尊前簪素发。自拥繁枝折。疑是在瑶台。宝灯携手来。
菩萨蛮
西风簌簌低红叶。梧桐影里银河匝。梦破画帘垂。月明乌鹊飞。
新愁知几许。欲似丝千缕。雁己不堪闻。砧声何处村。
菩萨蛮
谁能画取沙边雨。和烟澹扫蒹葭渚。别岸却斜晖。采莲人未归。
鸳鸯如解语。对浴红衣去。去了更回头。教侬特地愁。
菩萨蛮
小红桃脸花中笑。笑中花脸桃红小。垂柳拂帘低。低帘拂柳垂。
袅花风鬓绕。绕鬓风花袅。归路月沉西。西沉月路归。
菩萨蛮
簟纹双映冰肌艳。艳肌冰映双纹簟。窗外竹生风。风生竹外窗。
点红潮醉脸。脸醉潮红点。廊上月昏黄。黄昏月上廊。
菩萨蛮
露盘金冷初阑暑。暑阑初冷金盘露。风细引鸣蛩。蛩鸣引细风。
雨零愁远路。路远愁零雨。空醉一尊同。同尊一醉空。
菩萨蛮
屑琼霏玉堆檐雪。雪檐堆玉霏琼屑。山远对眉攒。攒眉对远山。
拆梅寒映月。月映寒梅拆。阑倚暂愁宽。宽愁暂倚阑。
菩萨蛮
湿花春雨如珠泣。泣珠如雨春花湿。花枕并欹斜。斜欹并枕花。
织文回字密。密字回文织。嗟更数年华。华年数更嗟。
菩萨蛮
润肌饶汗香红沁。沁红香汗饶肌润。低槛小山围。围山小槛低。
枕横钗坠鬓。鬓坠钗横枕。归梦与郎期。期郎与梦归。
菩萨蛮
绿窗斜动摇风竹。竹风摇动斜窗绿。虚幌夕凉初。初凉夕幌虚。
曲眉愁翠蹙。蹙翠愁眉曲。无雁寄书来。来书寄雁无。
菩萨蛮
雪窗寒听孤灯灭。灭灯孤听寒窗雪。残漏惜衾闲。闲衾惜漏残。
说时常恨别。别恨常时说。还不奈宵寒。寒宵奈不还。
菩萨蛮
梅花韵似才人面。为伊写在春风扇。人面似花妍。花应不解言。
在手微风动。勾引相思梦。莫用插酴醿。酴醿羞见伊。
菩萨蛮
锦如花色春残饮。饮残春色花如锦。楼上正人愁。愁人正上楼。
晏天横阵雁。雁阵横天晏。思远寄情词。词情寄远思。
菩萨蛮
雨荷惊起双飞鹭。鹭飞双起惊荷雨。浓醉一轩风。风轩一醉浓。
午阴清散暑。暑散清阴午。斜日转窗纱。纱窗转日斜。
菩萨蛮
断鸿归处飞云乱。乱云飞处归鸿断。风弄叶翻红。红翻叶弄风。
柳残凋院后。后院凋残柳。楼外水云秋。秋云水外楼。
菩萨蛮
月天遥照寒窗雪。雪窗寒照遥天月。门掩欲黄昏。昏黄欲掩门。
锦鹓双并枕。枕并双鹓锦。雪鬓整纤琼。琼纤整鬓云。
菩萨蛮
落花丛外风惊鹊。鹊惊风外丛花落。乡梦困时长。长时困梦乡。
暮天江口渡。渡口江天暮。林远度栖禽。禽栖度远林。
菩萨蛮
竹枝高映荷池绿。绿池荷映高枝竹。流水碧浮鸥。鸥浮碧水流。
酒尊陪旧友。友旧陪尊酒。吟客坐时斟。斟时坐客吟。
菩萨蛮
碧窗纱透春寒极。极寒春透纱窗碧。谁送缕金衣。衣金缕送谁。
玉肌生嫩粟。粟嫩生肌玉。温处坐香茵。茵香坐处温。
菩萨蛮
折来初步东溪月。月溪东步初来折。香处是瑶芳。芳瑶是处香。
藓花浮晕浅。浅晕浮花藓。清对一枝瓶。瓶枝一对清。
菩萨蛮
浅红绡透春裁剪。剪裁春透绡红浅。机锦纤情丝。丝情纤锦机。
意深凭远寄。寄远凭深意。波渺胜愁多。多愁胜渺波。
菩萨蛮
点点花飞春恨浅。浅恨春飞花点点。莺语似多情。情多似语莺。
恋春增酒劝。劝酒增春恋。颦损翠蛾新。新蛾翠损颦。
菩萨蛮
曲屏春展山浮玉。玉浮山展春屏曲。香鸭瑞云翔。翔云瑞鸭香。
醉深留客意。意客留深醉。凉枕怯宵长。长宵怯枕凉。
菩萨蛮
玉钗松鬓凝云绿。绿云凝鬓松钗玉。双翠碍枝长。长枝碍翠双。
色丝添意密。密意添丝色。红映袖纱笼。笼纱袖映红。
菩萨蛮
一枝绛蜡香梅软。宜春小胜玲珑剪。拂晓上瑶钗。春从鬓底来。
菱花频自照。粉面惊春早。淡拂晓山眉。为谁今日宜。
菩萨蛮
一声羌管吹呜咽。玉溪夜半梅翻雪。江月正茫茫。断桥流水香。
含章春欲暮。落日千山雨。一点着枝酸。吴姬先齿寒。
菩萨蛮
春风春雨花径眼。石泉槐火春容晚。流水自无情。回波聚落英。
问春何处去。春向天边住。举酒欲销愁。酒阑愁更愁。
菩萨蛮
垂虹亭下扁舟住。松江烟雨长桥暮。白纻听吴歌。佳人泪脸波。
劝倾金凿落。莫作思家恶。绿鸭与鲈鱼。如何可寄书。
菩萨蛮
栏干六曲天围碧。松风亭下梅初白。腊尽见春回。寒梢花又开。
曲琼闲不卷。沈燎看星转。凝伫小徘徊。云间征雁来。
菩萨蛮
晴风吹暖枝头雪。露华香沁庭中月。屏上小江南。雨昏天际帆。
翠钗香雾湿。侧鬓云松立。灯背欲眠时。晓莺还又啼。
菩萨蛮
娟娟侵鬓妆痕浅。双眸相媚鸾如翦。一瞬百般宜。无论笑与啼。
酒阑思翠被。特故瞢腾地。生怕促归轮。微波先注入。
菩萨蛮
子规啼破城楼月。画船晓载笙歌发。两岸荔枝红。万家烟雨中。
佳人相对泣。泪下罗衣湿。从此信音稀。岭南无雁飞。
菩萨蛮
楼头上有三冬鼓。何须抵死催人去。上马苦匆匆。琵琶曲未终。
回头肠断处。却更廉纤雨。漫道玉为堂。玉堂今夜长。
菩萨蛮
单于吹落山头月。漫漫江上沙如雪。谁唱缕金衣。水寒船舫稀。
芦花枫叶浦。忆抱琵琶语。身未发长沙。梦魂先到家。
菩萨蛮
溪山掩映斜阳里。楼台影动鸳鸯起。隔岸两三家。出墙红杏花。
绿杨堤下路。早晚溪边去。三见柳绵飞。离人犹未归。
菩萨蛮
东风已绿瀛洲草。画楼帘卷清霜晓。清绝比湖梅。花开未满枝。
长天音信断。又见南归雁。何处是离愁。长安明月楼。
菩萨蛮
红楼斜倚连溪曲。楼前溪水凝寒玉。荡漾木兰船。船中人少年。
荷花娇欲语。笑入鸳鸯浦。波上暝烟低。菱歌月下归。
菩萨蛮
玉肌香衬冰丝縠。系丝冰衬香肌玉。纤指拂眉尖。尖眉拂指纤。
巧裁罗袜小。小袜罗裁巧。移步看尘飞。飞尘看步移。
菩萨蛮
吼雷催雨飞沙走。走沙飞雨催雷吼。波涨泻倾河。河倾泻涨波。
幌纱凉气爽。爽气凉纱幌。幽梦觉仙游。游仙觉梦幽。
菩萨蛮
酒中愁说人留久。久留人说愁中酒。归梦要迟迟。迟迟要梦归。
旧衣香染袖。袖染香衣旧。封短托飞鸿。鸿飞托短封。
菩萨蛮
老人愁叹惊年早。早年惊叹愁人老。霜点鬓苍苍。苍苍鬓点霜。
酒杯停欲久。久欲停杯酒。杯酒唤眉开。开眉唤酒杯。
菩萨蛮
暑烦人困妆时午。午时初困人烦暑。新诗得酒因。因酒得诗新。
缕金歌眉举。举眉歌金缕。人妒月圆频。频圆月妒人。
菩萨蛮
疏英乍蕾馀寒浅。蹋枝小鹊娇犹颤。谩炷水沈香。帘波不是湘。
清愁支酒力。畏听江城笛。恁忍说华年。垂垂欲暮天。
菩萨蛮
斜阳山下明金碧。画楼返照融春色。睡起揭帘旌。玉人蝉鬓轻。
无言空伫立。花落东风急。燕子引愁来。眉心那得开。
菩萨蛮
梦中不记江南路。玉钗翠鬓惊春去。午醉晚来醒。暝烟花上轻。
红绡空浥泪。锦字凭谁寄。衫薄暖香销。相思云水遥。
菩萨蛮
画船横绝湖波练。更上雕鞍穷翠巘。霜橘半垂黄。征衣尽日香。
钟声云外听。金界青松映。何处是华山。峰峦杳霭间。
菩萨蛮
晚红飞尽春寒浅。浅寒春尽飞红晚。尊酒绿阴繁。繁阴绿酒尊。
老仙诗句好。好句诗仙老。长恨送年芳。芳年送恨长。
菩萨蛮
暮江寒碧萦长路。路长萦碧寒江暮。花坞夕阳斜。斜阳夕坞花。
客愁无胜集。集胜无愁客。醒似醉多情。情多醉似醒。
菩萨蛮
海山翠叠青螺浅。暮云散尽天容远。匹马度江皋。北风生怒号。
解鞍楼倦翮。皓月空庭白。何处小阑干。玉箫吹夜寒。
菩萨蛮
冰花的皪冰蟾下。松烟竹雾溪桥夜。斜倚小峰峦。依依同岁寒。
生绡明粉墨。浅笑犹倾国。恰似野桥看。飘零只等闲。
菩萨蛮
娇红隐映花稍雾。金莲容与歌声度。得句写香笺。江山此意传。
醉当春好处。不道因风絮。去并锦闱眠。青绫被底仙。
菩萨蛮
鹅谿净称烟笼月。澄心白称光浮雪。净白两俱宜。天然浓淡枝。
花光神意远。吮墨含毫浅。依约有香来。春风随手开。
菩萨蛮
鸡声茅店炊残月。板桥人迹霜如雪。此是古人诗。身经老忘之。
君行当此境。令我昏成醒。乘月犯霜来。诗真误尔哉。
菩萨蛮
去时满地花阴月。归来落尽梧桐叶。帘外小梅残。绿窗幽梦寒。
明朝提玉勒。又作江南客。芳草遍长亭。东风吹恨生。
菩萨蛮
东风去了秦楼畔。一川烟草无人管。芳树雨初晴。黄鹂三两声。
海棠花已谢。春事无多也。只有牡丹时。知他归不归。
菩萨蛮
吹箫人去行云杳。香篝翠被都闲了。叠损缕金衣。是他浑不知。
冷烟寒食夜。淡月梨花下。犹自软心肠。为他烧夜香。
菩萨蛮
西风又转芦花雪。故人犹隔关山月。金雁一声悲。玉腮双泪垂。
绣衾寒不暖。愁远天无岸。夜夜卜灯花。几时郎到家。
菩萨蛮
画楼酒醒春心悄。残月悠悠芳梦晓。娇汗浸低鬟。屏山云雨阑。
香车河汉路。又是匆匆去。鸾扇护明妆。含情看绿杨。
菩萨蛮
江头日落孤帆起。归心拍拍东流水。山远不知名。为谁迢递青。
危桥来处路。尚带潇湘雨。楚尾与吴头。一生离别愁。
菩萨蛮
淡黄斜日留汀草。檐低半露遥岑小。病眼不禁愁。阑干无数秋。
雁声何处落。旧梦还惊觉。风重葛衣单。深山吹笛寒。
菩萨蛮
春心莫共花争发。花开不管连环缺。梦断小楼空。杜鹃啼晓红。
眼看连理树。纤手移筝柱。调遍错成声。无人知此情。
菩萨蛮
玉纤间捻花间集。赤阑干对芭蕉立。薤叶晚生凉。竹阻移小床。
拗莲牵藕线。藕断丝难断。弹水没鸳鸯。教寻波底香。
菩萨蛮
横湖十顷琉璃碧。画桥百步通南北。沙暖睡鸳鸯。春风花草香。
间来撑小艇。割破楼台影。四面望青山。浑如蓬莱间。
菩萨蛮
断虹远饮横江水。万山紫翠斜阳里。紧马短亭西。丹枫明酒旗。
浮生长客路。事逐孤鸿去。又是月黄昏。寒灯人闭门。
菩萨蛮
吴姬压酒浮红蚁。少年未饮心先醉。驻马绿杨阴。酒楼三月春。
相看成一笑。遗恨知多少。回首欲魂销。长桥连断桥。
菩萨蛮
玉琴不疗文园病。对花长抱深深恨。恨入鬓霜边。才情输少年。
蛾眉梳堕马。翠袖薰兰麝。醉梦未全醒。绿窗啼晓莺。
菩萨蛮
丝丝杨柳莺声近。晚风吹过秋千影。寒色一帘轻。灯残梦不成。
耳边消息在。笑指花梢待。又是不归来。满庭花自开。
菩萨蛮
玉阑干外重帘晚。流云欲度长天远。花草不知名。春来各自春。
绿鞍游冶客。何处垂杨陌。不信不归来。海棠花又开。
菩萨蛮
东风忽骤无人见。玉塘烟浪浮花片。步湿下香阶。苔粘金凤鞋。
翠鬟愁不整。临水间窥影。摘得野蔷薇。游蜂相趁归。
菩萨蛮
楼前曲浪归桡急。楼中细雨春风湿。终日倚危阑。故人湖上山。
高情浑似旧。只枉东阳瘦。薄晚去来休。装成一段愁。
菩萨蛮
东风吹梦春酲恶。琐窗淡淡花阴薄。一夜曲池平。小窗云样明。
绿轻眉懒晕。香浅罗衣润。未见海棠开。卷帘双燕来。
菩萨蛮
江风漠漠寒山碧。孤鸿声里霜花白。画舸且停桡。有人魂欲销。
相从能几日。总是天涯客。尺素好频裁。休言无雁来。
菩萨蛮
东君管尽闲花草。红红白白知多少。末后一奁香。绿庭春昼长。
道人心似海。梦冷屏山里。莫剪最长条。从教玉步摇。
菩萨蛮
东风卷尽欺花雨。月明皎纸庭前路。月底且论诗。从教露湿衣。
明朝愁入绪。各自东归去。后夜月明中。绿尊谁与同。
菩萨蛮
绿帷剪剪黄金碎。西风庭院清如水。月姊更多情。与人无际明。
浓阴遮玉砌。桂影冰壶里。灭烛且徜徉。夜深应更香。
菩萨蛮
江梅占尽江头雪。忍寒玉骨夸清绝。不似杜秋娘。婆娑秋水傍。
波光涵晚日。照影从教密。隐隐认遥黄。隔溪十里香。
菩萨蛮
黄昏曾见凌波步。无端暝色催人去。一夜露华浓。香销兰菊丛。
缕金衣易湿。莫对西风泣。洗尽夜来妆。温泉初赐汤。
菩萨蛮
休文多病疏杯酌。被花恼得心情恶。碧树又惊秋。追欢怀旧游。
与君聊一醉。醉倒花阴里。斜日下阑干。满身金屑寒。
菩萨蛮
交刀剪碎琉璃碧。深黄一穗珑松色。玉蕊纵妖娆。恐无能样娇。
绿窗初睡起。堕马慵梳髻。斜插紫鸾钗。香从鬓底来。
菩萨蛮
黄姑青女交相忌。眼看尘土占芳蕊。急埽满阑金。小奁熏水沈。
博山银叶透。浓馥穿罗袖。犹欲问鸿都。太真安稳无。
菩萨蛮
午庭栩栩花间蝶。翅添金粉穿琼叶。曾见羽衣黄。瑶台淡薄妆。
醒来魂欲断。掺掺芳英满。梦里尚偷香。何堪秋夜长。
菩萨蛮
霓裳舞罢难留住。湘裙缓若轻烟去。动是隔年期。生绡傅艳姿。
精神浑似旧。碧暗黄金瘦。永夜对西窗。何缘襟袖香。
菩萨蛮
揉香嗅蕊朝还暮。无端却被西风误。底死欲留伊。金尘蔌蔌飞。
茂陵头已白。新聘谁相得。耐久莫相思。年年秋与期。
菩萨蛮
晴云低蘸湖光湿。新凉远带江声入。风景逼中秋。移樽月在楼。
蓝田栽竹手。借竹为君寿。苍翠一年年。长承雨露边。
菩萨蛮
希夷本是儒先祖。云仍来自神仙所。前日一阳生。德星今夜明。
灵椿殊未老。仙桂双双好。好是百花魁。年年称寿杯。
菩萨蛮
小春撋就双桃靥。伴他二六尧蓂荚。红绿若为新。个时生玉人。
玉人持酒笑。笑与仙翁道。从此百年中。莺花几度封。
菩萨蛮
玉纤倒把罗纨扇。屏山半倚羞人见。回首忽相逢。桃花生嫩红。
见了娇无语。还向屏山去。略略转秋波。客愁无奈何。
菩萨蛮
何人四座环歌扇。平生有限何曾见。今日忽遭逢，流霞映脸红。
此恨凭谁语，梦逐巫山去。对景苦奔波，其如愁思何。
菩萨蛮
慧刀挥处人头落。虹霓万道冲云脚。灭尽我人心，何劳向外寻。
白莲生火里，法忍无生死。忍辱两皆空，龟毛兔角同。
菩萨蛮
酴醿浴罢温香玉。牡丹睡起歌云绿。弹压属东阳。留春在庆堂。
简端新组绶。辉映烟岚秀。妙曲倩清妍。祝君无尽年。
菩萨蛮
春时江上帘纤雨。张帆打鼓开船去。秋晚恰归来。看看船又开。
嫁郎如未嫁。长是凄凉夜。情少利心多。郎如年少何。
菩萨蛮
断红流水香难觅。行云一去无踪迹。杨柳漫遮阑。闲愁付远山。
玉筝弹未了。倚柱人空老。青子摘来酸。酸心有几般。
菩萨蛮
卖饧天气箫声软。午院水沈烟未断。睡起补残眉。红绵入镜迟。
霎时开笑靥。花上看双蝶。新月上帘钩。相思不断头。
菩萨蛮
柳丝轻飏黄金楼。织成一片纱窗雨。斗合做春愁。因慵熏玉篝。
暮寒罗袖薄。社雨催花落。先自为诗忙。蔷薇一阵香。
菩萨蛮
举头忽见衡阳雁。千声万字情何限。叵而薄情夫。一行书也无。
泣归香阁恨。和泪掩红粉。待雁却回时。也无书寄伊。
菩萨蛮
玉蛇踯躅流光卷。连珠合沓帘波远。花动见鱼行。红裳弦欲倾。
人来惊翡翠。小鸭惊还睡。两岸绿阴生。修廊时听莺。
菩萨蛮
霜花铺岸浓如雪。田间水浅冰初结。林密乱鸦啼。山深雁过稀。
风恬湖似镜。冷浸楼台影。梅不怕隆寒，疏葩正耐看。
菩萨蛮
去年会祝夫人寿。今岁也又还依旧。鬓绿与颜朱。神仙想不如。
骨相真难老。疑是居蓬岛。那更舞霓裳。笙歌溢画堂。
菩萨蛮
天正朔旦开新历。吾家伯父长生日。兰玉傍庭阶。称觞特地来。
后年逢七十。今岁瞻南极。南极寿星宫。分明矍铄翁。
南乡子
何处可魂消。京口终朝两信潮。不管离心千叠恨，滔滔。催促行人动去桡。
记得旧江皋。绿杨轻絮几条条。春水一篙残照阔，遥遥。有个多情立画桥。
南乡子
潮上水清浑。棹影轻于水底云。去意徘徊无奈泪，衣巾。犹有当时粉黛痕。
海近古城昏。暮角寒沙雁队分。今夜相思应看月，无人。露冷依前独掩门。
南乡子
相并细腰身。时样宫妆一样新。曲项胡琴鱼尾拨，离人。入寒弦声水上闻。
天碧染衣巾。血色轻罗碎摺裙。百卉已随霜女妒，东君。暗折双花借小春。
南乡子
浅浅画双眉。取次梳妆也便宜。洒着胭脂红扑面，须知。更有何人得似伊。
宝帐烛残时。好个温柔模样儿。月里仙郎清似玉，相期。些子精神更与谁。
南乡子
嗟见世间人。但有纤毫即是尘。不住旧时无相貌，沈沦。只为从来认识神。
作麽有疏亲。我自降魔转法轮。不是摄心除妄想，求真。幻化空身即法身。
南乡子
自古帝王州，郁郁葱葱佳气浮。四百年来成一梦，堪愁。晋代衣冠成古丘。
绕水恣行游。上尽层城更上楼。往事悠悠君莫问，回头。槛外长江空自流。
南乡子
渌水带青潮。水上朱阑小渡桥。桥上女儿双笑靥，妖娆。倚著阑干弄柳条。
月夜落花朝。减字偷声按玉箫。柳外行人回首处，迢迢。若比银河路更遥。
南乡子
小蕊受春风。日日宫花花树中。恰向柳绵撩乱处，相逢。笑靥旁边心字浓。
归路草茸茸。家在秦楼更近东。醒去醉来无限事，谁同。说著西池满面红。
南乡子
花落未须悲。红蕊明年又满枝。惟有花间人别后，无期。水阔山长雁字迟。
今日最相思。记得攀条话别离。共说春来春去事，多时。一点愁心入翠眉。
南乡子
何处别时难。玉指偷将粉泪弹。记得来时楼上烛，初残。待得清霜满画阑。
不惯独眠寒。自解罗衣衬枕檀。百媚也应愁不睡，更阑。恼乱心情半被闲。
南乡子
画鸭懒熏香。绣茵犹展旧鸳鸯。不似同衾愁易晓，空床。细剔银灯怨漏长。
几夜月波凉。梦魂随月到兰房。残睡觉来人又远，难忘。便是无情也断肠。
南乡子
眼约也应虚，昨夜归来凤枕孤。且据如今情分里，相于。只恐多时不似初。
深意托双鱼。小剪蛮笺细字书。更把此情重问得，如何。共结因缘久远无。
南乡子
新月又如眉。长笛谁教月下吹。楼倚暮云初见雁，南飞。漫道行人雁后归。
意欲梦佳期。梦里关山路不知。却待短书来破恨，应迟。还是凉生玉枕时。
南乡子
绣鞅玉钚游。灯晃帘疏笑却收。久立香车催欲上，还留。更且檀唇点杏油。
花遍六么球。面旋回风带雪流。春入腰肢金缕细，轻柔。种柳应须柳柳州。
南乡子
千骑试春游。小雨如酥落便收。能使江东归老客。迟留。白酒无声滑泻油。
飞火乱星球。浅黛横波翠欲流。不似白云乡外冷，温柔。此去淮南第一州。
南乡子
晚景落琼杯。照眼云山翠作堆。认得岷峨春雪浪，初来。万顷蒲萄涨渌醅。
暮雨暗阳台。乱洒高楼湿粉腮。一阵东风来卷地，吹回。落照江天一半开。
南乡子
寒雀满疏篱。争抱寒柯看玉蕤。忽见客来花下坐，惊飞。蹋散芳英落酒卮。
痛饮又能诗。坐客无毡醉不知。花尽酒阑春到也，离离。一点微酸已著枝。
南乡子
不到谢公台。明月清风好在哉。旧日髯孙何处去，重来。短李风流更上才。
秋色渐摧颓。满院黄英映酒杯。看取桃花春二月，争开。尽是刘郎去后栽。
南乡子
霜降水痕收。浅碧鳞鳞露远洲。酒力渐消风力软，飕飕。破帽多情却恋头。
佳节若为酬。但把清尊断送秋。万事到头都是梦，休休。明日黄花蝶也愁。
南乡子
回首乱山横。不见居人只见城。谁似临平山上塔，亭亭。迎客西来送客行。
归路晚风清。一枕初寒梦不成。今夜残灯斜照处，荧荧。秋雨晴时泪不晴。
南乡子
凉簟碧纱厨。一枕清风昼睡馀。睡听晚衙无一事，徐徐。读尽床头几卷书。
搔首赋归欤。自觉功名懒更疏。若问使君才与术，何如。占得人间一味愚。
南乡子
裙带石榴红。却水殷勤解赠侬。应许逐鸡鸡莫怕，相逢。一点灵犀必暗通。
何处遇良工。琢刻天真半欲空。愿作龙香双凤拨，轻拢。长在环儿白雪胸。
南乡子
旌旗满江湖。诏发楼船万舳舻。投笔将军因笑我，迂儒。帕首腰刀是丈夫。
粉泪怨离居。喜子垂窗报捷书。试问伏波三万语，何如。一斛明珠换绿珠。
南乡子
春后雨余天。娅姹黄鹂胜品弦。榴叶千灯初报暑，阶前。只有茶瓯味最便。
身世几蹁跹。自觉年来更可怜。欲问此情何所似，缘延。看取窗间坠柳绵。
南乡子
绿水满池塘。点水蜻蜓避燕忙。杏子压枝黄半熟，邻墙。风送花花几阵香。
角簟衬牙床。汗透鲛绡昼影长。点滴芭蕉疏雨过，微凉。画角悠悠送夕阳。
南乡子
睡起绕回塘。不见衔泥燕子忙。前日花梢都绿遍，西墙。犹有轻风递暗香。
步懒恰寻床。卧看游丝到地长。自恨无聊常病酒。凄凉。岂有才情似沈阳。
南乡子
小雨湿黄昏。重午佳辰独掩门。巢燕引雏浑去尽，销魂。空向梁间觅宿痕。
客舍宛如村。好事无人载一樽。唯有莺声知此恨，殷勤。恰似当时枕上闻。
南乡子
泪眼转天昏。去路迢迢隔九门。角黍满盘无意举，凝魂。不为当时泽畔痕。
肠断武陵村。骨冷难同月下樽。强泛菖蒲酬令节，空勤。风叶萧萧不忍闻。
南乡子
招唤欲千回。暂得尊前笑口开。万水千山还麽去，悠哉。酒面黄花欲醉谁。
顾影又徘徊。立到斜风细雨吹。见我未衰容易去，还来。不道年年即渐衰。
南乡子
未报贾船回。三径荒锄菊卧开。想得邻船霜笛罢，沾衣。不为涪翁更为谁。
风力袅萸枝。酒面红鳞惬细吹。莫笑插花和事老，摧颓。却向人间耐盛衰。
南乡子
黄菊满东篱。与客携壶上翠微。已是有花兼有酒，良期。不用登临恨落晖。
满酌不须辞。莫待无花空折枝。寂寞酒醒人散后，堪悲。节去蜂愁蝶不知。
南乡子
卧稻雨余收。处处游人簇远洲。白发又扶红袖醉，戎州。乱折黄花插满头。
青眼想风流。画出西楼一帧秋。还把去年欢意舞，梁州。寒雁西来特地愁。
南乡子
诸将说封侯。短笛长歌独倚楼。万事尽随风雨去，休休。戏马台南金络头。
催酒莫迟留。酒味今秋似去秋。花向老人头上笑，羞羞。白发篸花不解愁。
南乡子
妙手写徽真。水翦双眸点绛唇。疑是昔年窥宋玉，东邻。只露墙头一半身。
往事已酸辛。谁记当年翠黛颦。尽道有些堪恨处，无情。任是无情也动人。
南乡子
月色满湖村。枫叶芦花共断魂。好个霜天堪把盏，芳樽。一榻凝尘空掩门。
此意与谁论。独倚阑干看雁群。篱下黄花开遍了，东君。一向天涯信不闻。
南乡子
秋半雨凉天。望后清蟾未破圆。二十四桥游冶处，留连。携手娇饶步步莲。
眉宇有余妍。初破瓜时正妙年。玉局弹棋无限意，缠绵。肠断吴蚕两处眠。
南乡子
晴野下田收。照影寒江落雁洲。禅榻茶炉深闭阁，飕飕。横雨旁风不到头。
登览却轻酬。剩作新诗报答秋。人意自阑花自好，休休。今日看时蝶也愁。
南乡子
潮落去帆收。沙涨江回旋作洲。侧帽儿行斜照里，飕飕。卷地风前更掉头。
语妙后难酬。回雁峰南未得秋。唤取佳人听旧曲，休休。瘴雨无花孰与愁。
南乡子
急雨打寒窗。雨气侵灯暗壁缸。窗下有人挑锦字，行行。泪湿红绡减旧香。
往事最难忘。更著秋声说断肠。曲渚圆沙风叶底，藏藏。谁使鸳鸯故作双。
南乡子
乱蕊压枝繁。堆积金钱闹作团。晚起涂黄仍带酒，看看。衣剩腰肢故著单。
薄瘦却禁寒。牵引人心不放阑。拟折一枝遮老眼，难难。蝶横蜂争只倚阑。
南乡子
袅娜破瓜余。豆寇梢头二月初。众里腰肢遥可识，应殊。暗里犹能摸得渠。
醉侧不须扶。唤作周家行画图。背立欠伸花絮底，知无。未信丹青画得如。
南乡子
晨色动妆楼。短烛荧荧悄未收。自在开帘风不定，飕飕。池面冰澌趁水流。
早起怯梳头。欲绾云鬟又却休。不会沈吟思底事，凝眸。两点春山满镜愁。
南乡子
秋气绕城闉。暮角寒鸦未掩门。记得佳人冲雨别，吟分。别绪多于雨后云。
小棹碧溪津。恰似江南第一春。应是采莲闲伴侣，相寻。收取莲心与旧人。
南乡子
寒夜梦初醒。行尽江南万里程。早是愁来无会处，时听。败叶相传细雨声。
书信也无凭。万事由他别后情。谁信归来须及早，长亭。短帽轻衫走马迎。
南乡子
户外井桐飘。淡月疏星共寂寥。恐怕霜寒初索被，中宵。已觉秋声引雁高。
罗带束纤腰。自剪灯花试彩毫。收起一封江北信，明朝。为问江头早晚潮。
南乡子
轻软舞时腰。初学吹笙苦未调。谁遣有情知事早，相撩。暗举罗巾远见招。
痴騃一团娇。自折长条拨燕巢。不道有人潜看著，从教。掉下鬟心与凤翘。
南乡子
浅色染春衣。衣上双双小雁飞。袖卷藕丝寒玉瘦，弹棋。赢得尊前酒一卮。
冰雪拂胭脂。绛蜡香融落日西。唱彻阳关人欲去，依依。醉眼横波翠黛低。
南乡子
柳岸正飞绵。选胜斋轻漾碧涟。笑语忘怀机事尽，鸥边。万顷溪光上下天。
菰苇久延缘。不觉遥峰霭暮烟。对酒莫嫌红粉陋，婵娟。自有孤高月妇仙。
南乡子
晴日乱云收。人在萍香柳惲洲。溪上清风楼上醉，飕飕。共折黄花插满头。
佳客献还酬。不负山城九日秋。苕碧下青供酩酊，休休。楚客当年浪自愁。
南乡子
拂槛晓云鲜。销暑楼危竦半天。曾是携宾当荐九，开筵。度水萦山奏管弦。
黄菊映华颠。千骑重来已六年。楼下东流当日水，依然。更对周旋旧七贤。
南乡子
无奈这群迷。味色声中若系羁。尽任改头兼换面，何悲。不染伊时不管伊。
春去又秋兮。莫遣空逾十二时。好把自然真妙旨，修为。尘事萦仍道甚希。
南乡子
久不上春台。直待将身跨九垓。懒向人间深有谓，氛埃。难趁邪风伤圣胎。
水槛映山斋。赏遍从容首自回。长谢故人书曲意，徽哉。赢得腰琴拂袂来。
南乡子
浅碧蘸鳞鳞。照眼全无一点尘。百草千花都过了，初新。翠竹高槐不占春。
歌啸堕纶巾。午醉醒来尚欠伸。待得月明归去也，青萍。更有凉风解送人。
南乡子
小院雨新晴。初听黄鹂第一声。满地绿阴人不到，盈盈。一点孤花尚有情。
却傍水边行。叶底跳鱼浪自惊。日暮小舟何处去，斜横。冲破波痕久未平。
南乡子
宫样细腰身。玉带罗衫稳试新。小底走来宣对御，催频。曲殿西厢小苑门。
歌舞斗轻盈。不许杨花上锦茵。劝得君王真个醉，承恩。金凤红袍印粉痕。
南乡子
风雪打黄昏。别殿无人早闭门。拜了天香罗袖冷，低颦。催灭银灯解绣裙。
金鸭卧残薰。看破屏风数泪痕。回首昭阳天样远，销魂。又过梅花一番春。
南乡子
梅与雪争姝。试问春风管得无。除却个人多样态，谁如。细把冰姿比玉肤。
一曲倒金壶。既醉仍烦翠袖扶。同向凌风台上看，何如。且与芗林作画图。
南乡子
天外雨初收。风紧云轻已变秋。邂逅故人同一笑，迟留。聚散人生宜自谋。
去路指南州。万顷云涛一叶舟。莫话太湖波浪险，归休。人在溪边正倚楼。
南乡子
山寺辋川图。霜叶云林锦绣居。寿斝浮春珠翠拥，欢娱。满院流泉绕绮疏。
道气自肤腴。几席轻尘一点无。天要耆英修相业，清都。已有泥书降玉除。
南乡子
小雨阻行舟。人在烟林古渡头。欲挈一尊相就醉，无由。谁见横波入鬓流。
百计不迟留。明月他时独上楼。水尽又山山又水，温柔。占断江南万斛愁。
南乡子
樊子唤春归。梦逐杨花满院飞。吹过西家人不见，依依。萍点荷钱又满池。
屈指数佳期。何日凭肩对展眉。倾尽十分应不醉，迟迟。何惜樱桃杏子时。
南乡子
出户绣帘垂。拂面从他细细吹。乘兴有谁招访戴，难为。暖帐薰炉醉不知。
闲看逐风时。欲著梅花又却飞。雅兴佳人回舞袂，相宜。试比冰肌可煞肥。
南乡子
春霁柳花垂。娇软轻狂不待吹。圆欲成球还复碎，谁为。习习和风即旧知。
深院日长时。乱扑珠帘入坐飞。试问荻芽生也未，偏宜。出网河豚美更肥。
南乡子
风急断虹收。孤鹜摇摇下荻洲。醉帽尽从吹落去，飕飕。幸有黄花插满头。
君唱我当酬。千里湖山照眼秋。不见故人思故国，休休。一阕清歌听解愁。
南乡子
翠袖熨沈香。黛拂修蛾淡淡妆。消得多情钟傅粉，何郎。风动珠帘月半床。
素手捧瑶觞。谁念苏州已断肠。夜雨不随歌扇歇，浪浪。归去无心赋海棠。
南乡子
十月小春天。红叶红花半雨烟。点滴红酥真耐冷，争先。夺取梅魂斗雪妍。
坐待晓莺迁。织女机头蜀锦川。枝上绿毛幺凤子，飞仙。乞与双双作被眠。
南乡子
里帽捻吟须。我是蓬莱旧酒徒。除了茅君谁是伴，麻姑。洞里仙浆不用沽。
弱水渺江湖。醉里笙歌醉里扶。纵饮菊潭餐菊蕊，茱萸。医得人间瘦也无。
南乡子
霜月晚云收。萧瑟西风满院秋。雅会难期嗟易散，迟留。把酒听歌且劝酬。
万事拚悠悠。只有情亲意未休。后夜扁舟烟浪里，回头。叶叶丹枫总是愁。
南乡子
细雨弄中秋。雨歇烟霄玉镜流。唤起佳人横玉笛，凝眸。收拾风光上小楼。
烂醉拚扶头。明日阴晴且漫愁。二十四桥何处是，悠悠。忍对嫦娥说旧游。
南乡子
新笋旋成林。梅子枝头雨更深。织就彩丝犹十日，登临。人似江心百炼金。
功业会相寻。好挹薰风和舜琴。鹤住千年丹九转，如今。门外梧桐长翠阴。
南乡子
风露晚珊珊。洛下湘中接佩环。急把一杯相劳苦，云端。只恐冰肌亦自寒。
二客共阑干。潋潋鲸波吸未干。待得月华移十丈，乘欢。更上层楼极处看。
南乡子
浓绿暗芳洲。春事都随芍药休。风雨只贪梅子熟，飕飕。却送行人一夜秋。
新月幸如钩。三五还催玉鉴浮。一段离愁溪样远，悠悠。只是溪流浅似愁。
南乡子
檐外雪纷纷。雾阁云窗气自温。谩道使台霜样峻，情亲。引到壶中别有春。
尊酒负殷勤。病减杯中量几分。十五年间无限事，休论。说与梅花解笑人。
南乡子
归梦寄吴樯。水驿江程去路长。想见芳洲初系缆，斜阳。烟树参差认武昌。
愁鬓点新霜。曾是朝衣染御香。重到故乡交旧少，凄凉。却恐它乡胜故乡。
南乡子
早岁入皇州。尊酒相逢尽胜流。三十年来真一梦，堪愁。客路萧萧两鬓秋。
蓬峤偶重游。不待人嘲我自羞。看镜倚楼俱已矣，扁舟。月笛烟蓑万事休。
南乡子
挂席泛安流。细雨斜风到渡头。万叠云鬟真似画，云州。自古诗人几个游。
旌旆去悠悠。别驾无功愧食浮。却忆五湖烟浪里，扁舟。第四桥南云水秋。
南乡子
江上送归船。风雨排空浪拍天。赖有清尊浇别恨，凄然。宝蜡烧花看吸川。
楚舞对湘弦。暖响围春锦帐毡。坐上定知无俗客，俱贤。便是朱张与少连。
南乡子
和气作春妍。已作寒归塞地天。岁月翩翩人老矣，华颠。胆冷更长自不眠。
节物映椒盘。柏酒香浮白玉船。捧劝大家相祝愿，何言。但愿今年胜去年。
南乡子
斗笠棹扁舟。碧水湾头放自流。尽日垂丝鱼不上，优游。更觉心松奈得愁。
行客语沧洲。笑道渔翁太拙休。万事要求须有道，何由。教与敲针换曲钩。
南乡子
纵棹越溪船。破浪冲涛到碧湾。种就长堤千亩竹，无边。插玉屯云满渭川。
平日乐归田。不恋荣华不慕仙。得个容身栖隐处，宽闲。每日江边理钓竿。
南乡子
月转水晶盘。楼上初闻一鼓残。又是去年天气好，栏干。风动梅梢玉斗寒。
无奈壮情阑。对酒如何欲强欢。谁道破愁须仗酒，君看。酒到愁多破亦难。
南乡子
敧枕橹声边。贪听咿哑聒醉眠。变作笙歌花底去，依然。翠袖盈盈在眼前。
别后两眉尖。欲说还休梦已阑。只记埋冤前夜月，相看。不管人愁独自圆。
南乡子
好个主人家。不问因由便去嗏。病得那人妆晃了，巴巴。系上裙儿稳也哪。
别泪没些些。海誓山盟总是赊。今日新欢须记取，孩儿，更过十年也似他。
南乡子
隔户语春莺。才挂帘儿敛袂行。渐见凌波罗袜步，盈盈。随笑随颦百媚生。
著意听新声。尽是司空自教成。今夜酒肠还道窄，多情。莫放笼纱蜡炬明。
南乡子
无处著春光。天上飞来诏十行。父老欢呼童稚舞，前江。千载周家孝义乡。
草木尽芬芳。更觉溪头水也香。我道乌头门侧畔，诸郎。准备他年尽锦堂。
南乡子
日日老莱衣。更解风流蜡凤嬉。膝上放教文度去，须知。要使人看玉树枝。
剩记乃翁诗。绿水红莲觅旧题。归骑春衫花满路，相期。来岁流觞曲水时。
南乡子
何处望神州。满眼风光北固楼。千古兴亡多少事，悠悠。不尽长江衮衮流。
年少万兜鍪。坐断东南战未休。天下英雄谁敌手。曹刘。生子当如孙仲谋。
南乡子
几日诉离尊。歌尽阳关不忍分。此度天涯真个去，销魂。相送黄花落叶村。
斜日又黄昏。萧寺无人半掩门。今夜粉香明月泪，休论。只要罗巾记旧痕。
南乡子
梅雪弄芳馨。饯日迎辰契月蓂。争着琴堂称贺处，娉婷。满捧霞觞璨鲤庭。
鹤等更龟龄。八十仙翁醉复醒。好倩洛阳驰誉手，丹青。乞与人间作寿星。
南乡子
元夜景忧殊。万斛金莲照九衢。鎚拍豉汤都卖得，争如。甘露杯中万颗珠。
应是著工夫。脑麝浓薰费小厨。不比七夕黄蜡做，知无。要底圆儿糖上浮。
南乡子
人物满东瓯。别我江心识俊游。北尽平芜南似画，中流。谁系龙骧万斛舟。
去去几时休。犹自潮来更上头。醉墨淋漓人感旧，离愁。一夜西风似夏不。
南乡子
风雨满苹洲。绣阁银屏一夜秋。当日袜尘何处去，溪楼。怎对烟波不泪流。
天际目归舟。浪卷涛翻一叶浮。也似我侬魂不定，悠悠。宋玉方悲庾信愁。
南乡子
翠袖怯春寒。对雪偏宜傍彩阑。弱骨丰肌无限韵，凭肩。共看南窗玉数竿。
羔酒莫留残。更觉娇随饮量宽。小立妖娇何所似，风前。柳絮飞时见牡丹。
南乡子
茅舍起疏烟。家在寒溪阿那边。修竹当篱梅当户，萧然。问是尧天是葛天。
风雨入新年。惟恐春阴咽管弦。绿酒一樽歌一曲，人传。不属天仙属散仙。
南乡子
直柱倚冰弦。曾见胡儿马上弹。却笑琵琶风韵古，溅溅。想像湘妃水一帘。
塞恨曲中传。两折琴丝费玉纤。不似江南风月好，厌厌。拍手齐看舞袖边。
南乡子
万里载浮名。忆昔从容下帝京。冉冉七年如昨梦，分明。赢得存存夜气清。
谁使滥专城。有罪当诛尚薄刑。细数当时同省士，皆卿。落落韵阳独九龄。
南乡子
连夕雨盈畴。先为农家做麦秋。更放年头晴甲子，知不。应是天公及尔游。
随事与民求。又与随时验乐忧。民气乐时天亦好，休休。为尔簪花插满头。
南乡子
风雨过芳晨。多少愁红恨紫尘。两点眉尖凝远碧，纷纷。又被杨花误一春。
金凤压娇云。睡起纱窗背欠伸。心事欲言言不尽，沈沈。乳燕雏莺触拨人。
南乡子
霜月冷婷婷。夹岸芦花雪点成。短艇水晶宫里系，闲情。谁道芙蓉更有城。
阿鹊数归程。人倚低窗小画屏。莫恨年华飞上鬓，堪凭。一度春风一度莺。
南乡子
西北有高楼。淡霭残烟渐渐收。几阵凉风生客袖，飕飕。心逐年华衮衮流。
花卉满前头。老懒心情万事休。独倚栏干无一语，回眸。鼓角声中唤起愁。
南乡子
夜月照千峰。影满荷池静袅风。明日今宵还感慨，梧桐。叶叶随云扬碧空。
聚散与谁同。野鹤孤云有底踪。别处要知相忆处，无穷。总在青山夕照中。
南乡子
前度几相逢。此日游从乐不同。竹阁荷亭欢聚处，雍容。如在蓬莱第一宫。
夜半月朦胧。秉烛东园风露中。明日匆匆还入浙，忡忡。却把音书寄远鸿。
南乡子
去岁牡丹时。几遍西湖把酒卮。一种姚黄偏韵雅，相宜。薄薄梳妆淡淡眉。
回首绿杨堤。依旧黄鹂紫燕飞。人在天涯春在眼，凄迷。不比巫山尚有期。
南乡子
野思浩难收，坐看渔舟度远洲。芦苇已凋荷已败，风飕。桂子飘香八月头。
归计这回酬，犹及家山一半秋。虽则家山元是客，浮休。有底欢娱有底愁。
南乡子
野景有谁收，只在苍鸥白鹭洲。风树飘摇云树暗，衣飕。目断青天天际头。
壮志世难酬，丹桂红蕖又晚秋。多少心情多少事，都休。载取江湖一片愁。
南乡子
黄耳讯初收，为说鸥汀与鹭洲。争问主人归近远，飕飕。定是登高九月头。
有酒且相酬，莫管西风满鬓秋。今日是今明日古，休休。转首鄞江总别愁。
南乡子
归雁转西楼。薄幸音书日日收。旧恨却凭红叶去，飕堪。春水多情日夜流。
杨柳曲江头。烟里青青恨不休。九十韶光风雨半，回眸。一片花飞一片愁。
南乡子
宽处略从容。华水华山自不同。旧日诸贤携手恨，匆匆。只说明年甚处重。
几岁避辽东。茅竹秋风一并空。欲望辽东何处是，濛濛。也似秦楼一梦中。
南乡子
去似赏花移。处处开尊亦不辞。梨栗又空醅又尽，方知。旧日骊驹劝客归。
归路月相随。儿子门生个个迟。坐久不知无可待，堪疑。向道儿痴直是痴。
南乡子
搔首倚薰风。一幅画图尘土中。鹤怨猿惊人去也，潜龙。谁绞香车起蛰松。
岁月去熙丰。世味人情自淡浓。春去春来墩不竞，匆匆。蜀水吴山血又红。
南乡子
豪杰说中州。及此见题多景楼。曹石当年徒浪耳，悠悠。岁月滔滔江自流。
风雪老兜鍪。不混关河事不休。浪舞桃花颠又蹶，嬴刘。莫与武陵仙客谋。
南乡子
西北有神州。曾倚斜阳江上楼。目断淮南山一抹，何由。载泪东风洒汴流。
何事却狂游。直驾驴东渡白沟。自古幽燕为绝塞，休愁。未是穷荒天尽头。
南乡子
醉罢黑瑶池。渺渺春云海峤归。画栋珠帘成昨梦，谁知。百姓人家几度非。
相对语斜晖。肠断江城柳絮飞。再见玉郎应不认，堪悲。也被缁尘染素衣。
南乡子
急雨涨潮头。越树吴城势拍浮。海鹤一声苍竹裂，扁舟。轻载行云压水流。
独倚最高楼。回首屏山叠叠秋。江上数峰人不见，沙鸥。曾识西风独客愁。
南乡子
歌扇锦连枝。问著东风已不知。怪底楼前多种柳，相思。那叶浑如旧样眉。
醉里眼都迷。遮莫东墙带笑窥。行到寻常游冶处，慵归。只道看花似向时。
南乡子
风月似孤山。千树斜横水一环。天与清香心独领，怡颜。冰雪中间屋数间。
庭户隔尘寰。自有云封底用关。却笑桃源深处隐，跻攀。引得渔翁见不难。
南乡子
晴野事春游。老去寻诗苦未休。一似浣花溪上路，清幽。烟草纤纤水自流。
何处偶迟留。犹未忘情是酒筹。童子策驴人已醉，知不。醉里眉攒万国愁。
南乡子
爱此碧相依。卜筑西园隐逸时。三径成阴门可款，幽栖。苍雪纷纷冷不飞。
青眼旧心知。瘦节终看岁晚期。人在清风来往处，吟诗。更好梅花著一枝。
南乡子
野色一桥分。活水流云直到门。落叶堆篱从不扫，开尊。醉里教儿诵楚文。
隔断马蹄痕。商鼎熏花独自闻。吟思更添清绝处，黄昏。月白枝寒雪满村。
南乡子
山色泛秋光。点点东篱菊又黄。岁月欺人如此去，堂堂。一事无成两鬓霜。
佳节共持觞。无限杯供有限狂。明月明年诗句苦，茫茫。细把茱萸感慨长。
南乡子
江上雪初消。暖日晴烟弄柳条。认得裙腰芳草路，魂消。曾折梅花过断桥。
潘鬓为谁凋。长恨金闺闭阿娇。遥想晚妆呵手罢，天饶。更傍珠唇暖玉箫。
南乡子
江上野梅芳。粉色盈盈照路傍。闲折一枝和雪嗅，思量。似个人人玉体香。
特地起愁肠。此恨谁人与寄将。山馆寂寥天欲暮，凄凉。人转迢迢路转长。
南乡子
落帽晚风回。又报黄花一番开。扶杖老人心未老，堪咍。漫有才情付与谁。
芳意正徘徊。传与西风且慢吹。明日馀尊还共倒，重来。未必秋香一夜衰。
南乡子
落日照楼船。稳过澄江一片天。珍重使君留客意，依然。风月从今别一川。
离绪悄危弦。永夜清霜透幕毡。明日回头江树远，怀贤。目断晴空雁字连。
南乡子
儿有掌中杯。但把归期苦苦催。奕世衣冠仍上第，公台。元自诗书里面来。
秋色为渠开。先我梁山马首回。猿鹤莫轻窥惠帐，惊猜。抬步归休亦乐哉。
南乡子
璧月小红楼。听得吹箫忆旧游。霜冷阑干天似水，扬州。薄幸声名总是愁。
尘暗鹔鹴裘。针线曾荣玉指柔。一梦觉来三十载，休休。空为梅花白了头。
南乡子
十日借春留。芍药荼コ不解愁。检点笙歌催酿酒，西州。有谪仙人烂熳游。
白鹭自芳洲。咫尺红云最上头。万古沧江波不尽，风流。谁似监州旧姓牟。
南乡子
真汞与真铅。产在先天与后天。大要知时勤采取，玄玄。得穴何愁不作山。
进火要精专。审究前弦与后弦。屯卦抽添蒙卦止，难传。毫发差殊不结丹。
南乡子
两手擘鸿濛。慧剑飞来第一峰。外道修罗惊缩项，神通。造化元来在掌中。
煅炼玉炉红。橐龠吹嘘藉巽风。十月脱胎吞入腹，坤宫。立见三清太上翁。
南乡子
温养象周天。须要微微火力全。爱护婴儿惟藉母，三年。运用抽添象缺圆。
牛斗会河边。拾取玄珠种玉田。定意如如行火候，精专。剖腹分明说与贤。
南乡子
生甲更生庚。此是丹头切要明。药嫩采来归土釜，前烹。文赋刚柔次第行。
片饷结丹成。沐浴防危更守城。到此不须行火候，持盈。火若加临必定倾。
南乡子
木兔与金鸡。刑德临门有偶奇。炉内丹砂宜沐浴，防危。神水溶溶满玉池。
年月日并时。刻里工夫一例推。著意研穷丹造次，毫厘。十月殷勤自保持。
南乡子
鼎器法乾坤。上是天元下地元。若也更能颠倒运，交番。阖辟循环在八门。
搬运上昆仑。龟与蛇儿自吐吞。百尺竿头牢把线，掀援。从此元神命永存。
南乡子
关锁自周天。升降循环三寸田。不在嘘呵并数息，天然。九转无亏火力全。
胎息漫流传。要在阴阳不可偏。呼吸吹嘘皆赖巽，绵绵。妙在前弦与后弦。
南乡子
复卦起潜龙。戊已微调未可攻。九二见龙临卦主，神通。从此炉中次第红。
泰卦恰相逢。猛火烧乾藉巽风。炼就黄芽并白雪，奇功。还返归坤道如穷。
南乡子
识得水中金。煅炼烹煎理更深。进退抽添须九转，浮沈。温养潜龙复与临。
妙运自天心。托仗黄婆配丙壬。酝就醍醐山顶降，频斟。慢拨无弦一曲琴。
南乡子
长子到西方。少女归乾变六阳。便好下功修二八，提防。至九方知道自昌。
牛斗共商量。巧夺天工妙莫量。离坎夫妻交媾后，难忘。始觉壶中日月长。
南乡子
白雪与黄芽。两味精华共一家。采择辨时衰与旺，堪夸。火候毫厘不可差。
顶上结三花。驾动羊车与鹿车。鸟兔往来南北面，交加。从此天河稳泛槎。
南乡子
尽净露天机。只恐时人自执迷。颔下藏珠当猛取，休迟。道在身中更问谁。
尘纲忽抛离。百岁年华七十稀。莫待老来铅贡少，堪悲。业报前途难自欺。
南乡子
生怕倚阑干。阁下溪声阁外山。惟有旧时山共水，依然。暮雨朝云去不还。
应是蹑飞鸾。月下时时整佩环。月又渐低霜又下，更阑。折得梅花独自看。
南乡子
乘月上高楼。一片清光浩莫收。帘卷好风知客意，飕飕。山自纵横水自流。
却绕古城头。尘事匆匆得少休。遥送征鸿千里外，明眸。消尽人间万种愁。
南乡子
迟日惠风柔。桃李成阴绿渐稠。把酒樽前逢盛旦，凝眸。十里松湖瑞气浮。
功业古难侔。宜在凌烟更上头。已向眉间浮喜气，风流。千岁三分万户侯。
南乡子
弥诞秩初筵。催舞春雷杂管弦。惊破梅梢香喷雪，都缘。王母瑶池会列仙。
残腊嫩寒天。恰在正朝两日前。搀借椒花先献寿，新元。重数壬辰第一年。
南乡子
十日后重阳。甘菊阶前满意黄。生日无钱留贺客，何妨。尚有儿曹理寿觞。
双鬓已沧浪。休问金门与玉堂。二仲相期三径在，徜徉。何用功成似子房。
南乡子
柳色锁重楼。楼上轻寒不满钩。堆径落约深半指，悠悠。飞絮帘栊几许愁。
逐日望归舟。暖藕全宽玉臂韝。待得君来春去也，休休。未老鸳鸯早白头。
醉花阴
露芽初破云腴细。玉纤纤亲试。香雪透金瓶，无限仙风，月下人微醉。
相如消渴无佳思。了知君此意。不信老卢郎，花底春寒，赢得空无睡。
醉花阴
月幌风帘香一阵。正千山雪尽。冷对酒尊傍，无语含情，别是江南信。
寿阳妆罢人微困。更玉钗斜衬。拟插一枝归，只恐风流，羞上潘郎鬓。
醉花阴
檀板一声莺起速。山影穿疏木。人在翠阴中，欲觅残春，春在屏风曲。
劝君对客杯须覆。灯照瀛洲绿。西去玉堂深，魄冷魂清，独引金莲烛。
醉花阴
金叶犹温香未歇。尘定歌初彻。暖透薄罗衣，一霎清风，人映团团月。
持杯试听留春阕。此个情肠别。分付与莺莺，劝取东君，停待芳菲节。
醉花阴
微含清露真珠滴。怯晓寒脉脉。秉烛倚雕栏，今日尊前，尽是多情客。
从来应与春相得。有动人标格。半笑倚春风，醉脸生红，不是胭脂色。
醉花阴
九陌寒轻春尚早。灯火都门道。月下步莲人，薄薄香罗，峭窄春衫小。
梅妆浅淡风蛾袅。随路听嬉笑。无限面皮儿，虽则不同，各是一般好。
醉花阴
红尘紫陌春来早。晚市烟光好。灯发万枝莲，华月光中，天净开蓬岛。
老人旧日曾年少。年少还须老。今夕在天涯，烛影星桥，也似长安道。
醉花阴
月娥昨夜江头过。把素衫揉破。冷逐晓云归，留与东风，吹作千千朵。
云残香瘦春犹可。玉笛愁无那。倚著画楼人，且莫教他，吹动些儿个。
醉花阴
薄雾浓云愁永昼。瑞脑消金兽。佳节又重阳，玉枕纱厨，半夜凉初透。
东篱把酒黄昏后。有暗香盈袖。莫道不消魂，帘卷西风，人似黄花瘦。
醉花阴
翠箔阴阴笼画阁。昨夜东风恶。香迳漫春泥，南陌东郊，惆怅妨行乐。
伤春比似年时觉。潘鬓新来薄。何处不禁愁，雨滴花腮，和泪胭脂落。
醉花阴
紫菊红萸开犯早。独占秋光老。酝造一般清，比著芝兰，犹自争多少。
霜刀翦叶呈纤巧。手捻迎人笑。云鬓一枝斜，小阁幽窗，是处都香了。
醉花阴
帘卷西风轻雨外。揖数峰横翠。楼上地行仙，压玉为醪，旋摘黄金蕊。
一觞一阕千秋岁。不愿封侯贵。长伴紫髯翁，踏月吹箫，笑咏云山里。
醉花阴
紫枢泽笏趋龙尾。平入钧衡位。春殿听宣麻，争喜登庸，何似今番喜。
昆台宜有神仙裔。奕世貂蝉贵。玉砌长兰芽，好拥笙歌，长向花前醉。
醉花阴
翠箔阴阴笼画阁。昨夜东风恶。芳径满香泥，南陌东郊，惆怅妨行乐。
伤春比似年时恶。潘鬓新来薄。何处不禁愁，雨滴花腮，和泪胭脂落。
醉花阴
紫菊红萸开犯早。独占秋光老。酝造一般清，比著芝兰，犹自争多少。
霜刀剪叶呈纤巧。手捻迎人笑。云鬓一枝斜，小合幽窗，是处都香了。
醉花阴
满城风雨无端恶。孤负登高约。佳节若为酬，盛与歌呼，胜却秋萧索。
菊花旋摘揉青萼。满满浮杯杓。老鬓未侵霜，醉里乌纱，不怕风吹落。
醉花阴
捧杯不管余酲恶。玉腕宽金约。宛转一声清，戛玉敲冰，浑胜鸣弦索。
朱唇浅破桃花萼。重注鸬鹚杓。夜永醉归来，细想罗襟，犹有梁尘落。
醉花阴
楚乡易得天时恶。风雨长如约。不道有幽人，衣带秋深，犹自悬鹑索。
招呼朋侣如花萼。有酒须同酌。世态任凋疏，却爱黄花，不似群花落。
醉花阴
金铃玉屑嫌非巧。生作文鸳小。西帝也多情，偷取佳名，分付闲花草。
渊明手把谁携酒。羞把簪乌帽。寄与绮窗人，百种妖娆，不似酴醿好。
醉花阴
淋漓尽日黄梅雨。断送春光暮。目断向高楼，持酒停歌，无计留春住。
扑人飞絮浑无数。总是添愁绪。回首问春风，争得春愁，也解随春去。
醉花阴
弧门此日犹能记。叹居诸难系。弹指片声中，不觉流年，五十还加二。
儿童寿酒邀翁醉。笑欣欣相戏。休画老人星，白发苍髯，怎解如翁似。
醉花阴
碧玉槎桠金粟小。山路惊秋老。倒倚湿寒烟，似怯秋风，阁泪啼清晓。
铜壶冷浸宜深窈。人试新妆巧。云鬓一枝斜，小阁幽窗，是处都香了。
醉花阴
老去悲秋人转瘦。更异乡重九。人意自凄凉，只有茱萸，岁岁香依旧。
登高无奈空搔首。落照归鸦后。六代旧江山，满眼兴亡，一洗黄花酒。
醉花阴
黄花谩说年年好。也趁秋光老。绿鬓不惊秋，若斗尊前，人好花堪笑。
蟠桃结子知多少。家住三山岛。何日跨归鸾，沧海飞尘，人世因缘了。
醉花阴
姓名未勒慈恩寺。谁作山林意。杯酒且同欢，不许时人，轻料吾曹事。
可怜风月於人媚。那对花前醉。珍重主人情，闻说当年，宴出红妆妓。
鹧鸪天
吹破残烟入夜风。一轩明月上帘栊。因惊路远人还远，纵得心同寝未同。
情脉脉，意忡忡。碧云归去认无踪。只应会向前生里，爱把鸳鸯两处笼。
鹧鸪天
学画宫眉细细长。芙蓉出水斗新妆。只知一笑能倾国，不信相看有断肠。
双黄鹄，两鸳鸯。迢迢云水恨难忘。早知今日长相忆，不及从初莫作双。
鹧鸪天
彩袖殷勤捧玉钟。当年拚却醉颜红。舞低杨柳楼心月，歌尽桃花扇影风。
从别后，忆相逢。几回魂梦与君同。今宵剩把银红照，犹恐相逢是梦中。
鹧鸪天
一醉醒来春又残。野棠梨雨泪阑干。玉笙声里鸾空怨，罗幕香中燕未还。
终易散，且长闲。莫教离恨损朱颜。谁堪共展鸳鸯锦，同过西楼此夜寒。
鹧鸪天
梅蕊新妆桂叶眉。小莲风韵出瑶池。云随绿水歌声转，雪绕红绡舞袖垂。
伤别易，恨欢迟。惜无红锦为裁诗。行人莫便消魂去，汉渚星桥尚有期。
鹧鸪天
守得莲开结伴游。约开萍叶上兰舟。来时浦口云随棹，采罢江边月满楼。
花不语，水空流。年年拚得为花愁。明朝万一西风动，争向朱颜不耐秋。
鹧鸪天
斗鸭池南夜不归。酒阑纨扇有新诗。云随碧玉歌声转，雪绕红琼舞袖回。
今感旧，欲沾衣。可怜人似水东西。回头满眼凄凉事，秋月春风岂得知。
鹧鸪天
当日佳期鹊误传。至今犹作断肠仙。桥成汉渚星波外，人在鸾歌凤舞前。
欢尽夜，别经年。别多欢少奈何天。情知此会无长计，咫尺凉蟾亦未圆。
鹧鸪天
题破香笺小砑红。诗篇多寄旧相逢。西楼酒面垂垂雪，南苑春衫细细风。
花不尽，柳无穷。别来欢事少人同。凭谁问取归云信，今在巫山第几峰。
鹧鸪天
清颍尊前酒满衣。十年风月旧相知。凭谁细话当时事，肠断山长水远诗。
金凤阙，玉龙墀。看君来换锦袍时。姮娥已有殷勤约，留著蟾宫第一枝。
鹧鸪天
醉拍春衫惜旧香。天将离恨恼疏狂。年年陌上生秋草，日日楼中到夕阳。
云渺渺，水茫茫。征人归路许多长。相思本是无凭语，莫向花笺费泪行。
鹧鸪天
小令尊前见玉箫。银灯一曲太妖娆。歌中醉倒谁能恨，唱罢归来酒未消。
春悄悄，夜迢迢。碧云天共楚宫遥。梦魂惯得无拘检，又踏杨花过谢桥。
鹧鸪天
楚女腰肢越女腮。粉圆双蕊髻中开。朱弦曲怨愁春尽，渌酒杯寒记夜来。
新掷果，旧分钗。冶游音信隔章台。花间锦字空频寄，月底金鞍竟未回。
鹧鸪天
十里楼台倚翠微。百花深处杜鹃啼。殷勤自与行人语，不似流莺取次飞。
惊梦觉，弄晴时。声声只道不如归。天涯岂是无归意，争奈归期未可期。
鹧鸪天
陌上濛濛残絮飞。杜鹃花里杜鹃啼。年年底事不归去，怨月愁烟长为谁。
梅雨细，晓风微。倚楼人听欲沾衣。故园三度群花谢，曼倩天涯犹未归。
鹧鸪天
晓日迎长岁岁同。太平箫鼓间歌钟。云高未有前村雪，梅小初开昨夜风。
罗幕翠，锦筵红。钗头罗胜写宜冬。从今屈指春期近，莫使金尊对月空。
鹧鸪天
小玉楼中月上时。夜来惟许月华知。重帘有意藏私语，双烛无端恼暗期。
伤别易，恨欢迟。归来何处验相思。沈郎春雪愁消臂，谢女香膏懒画眉。
鹧鸪天
手捻香笺忆小莲。欲将遗恨倩谁传。归来独卧逍遥夜，梦里相逢酩酊天。
花易落，月难圆。只应花月似欢缘。秦筝算有心情在，试写离声入旧弦。
鹧鸪天
九日悲秋不到心。凤城歌管有新音。凤凋碧柳愁眉淡，露染黄花笑靥深。
初见雁，已闻砧。绮罗丛里胜登临。须教月户纤纤玉，细捧霞觞滟滟金。
鹧鸪天
碧藕花开水殿凉。万年枝外转红阳。升平歌管随天仗，祥瑞封章满御床。
金掌露，玉炉香。岁华方共圣恩长。皇州又奏圜扉静，十样宫眉捧寿觞。
鹧鸪天
绿橘梢头几点春。似留香蕊送行人。明朝紫凤朝天路，十二重城五碧云。
歌渐咽，酒初醺。尽将红泪湿湘裙。赣江西畔从今日，明月清风忆使君。
鹧鸪天
林断山明竹隐墙。乱蝉衰草小池塘。翻空白鸟时时见，照水红蕖细细香。
村舍外，古城旁。杖藜徐步转斜阳。殷勤昨夜三更雨，又得浮生一日凉。
鹧鸪天
笑捻红梅亸翠翘。扬州十里最娇饶。夜来绮席亲曾见，撮得精神滴滴娇。
娇后眼，舞时腰。刘郎几度欲魂消。明朝酒醒知何处，肠断云间紫玉箫。
鹧鸪天
罗带双垂画不成。殢人娇态最轻盈。酥胸斜抱天边月，玉手轻弹水面冰。
无限事，许多情。四弦丝竹苦丁宁。饶君拨尽相思调，待听梧桐叶落声。
鹧鸪天
节是重阳却斗寒。可堪风雨累寻欢。虽辜早菊同高柳，聊楫残蕉共小栏。
浮蚁嫩，炷烟盘。恨无莺唱舞催鸾。空惊绝韵天边落，不许韶颜梦里看。
鹧鸪天
浓丽妖妍不是妆。十分风艳夺韶光。牡丹开就应难比，繁富犹疑过海棠。
须仔细，更端相。烂霞梳晕带朝阳。千金未足酬真赏，一度相看一断肠。
鹧鸪天
避暑佳人不著妆。水晶冠子薄罗裳。摩绵扑粉飞琼屑，滤蜜调冰结绛霜。
随定我，小兰堂。金盆盛水绕牙床。时时浸手心头熨，受尽无人知处凉。
鹧鸪天
收尽微风不见江。分明天水共澄光。由来好处输闲地，堪叹人生有底忙。
心既远，味偏长。须知粗布胜无裳。从今认得归田乐，何必桃源是故乡。
鹧鸪天
万事令人心骨寒。故人坟上土新干。淫坊酒肆狂居士，李下何妨也整冠。
金作鼎，玉为餐。老来亦失少时欢。茱萸菊蕊年年事，十日还将九日看。
鹧鸪天
黄菊枝头生晓寒。人生莫放酒杯干。风前横笛斜吹雨，醉里簪花倒著冠。
身健在，且加餐。舞裙歌板尽清欢。黄花白发相牵挽，付与时人冷眼看。
鹧鸪天
紫菊黄花风露寒。平沙戏马雨新干。且看欲尽花经眼，休说弹冠与挂冠。
甘酒病，废朝餐。何人得似醉中欢。十年一觉扬州梦，为报时人洗眼看。
鹧鸪天
寒雁初来秋影寒。霜林风过叶声乾。龙山落帽千年事，我对西风犹整冠。
兰委佩，菊堪餐。人情时事半悲欢。但将酩酊酬佳节，更把茱萸仔细看。
鹧鸪天
节去蜂愁蝶不知。晓庭环绕折残枝。自然今日人心别，未必秋香一夜衰。
无闲事，即芳期。菊花须插满头归。宜将酩酊酬佳节，不用登临送落晖。
鹧鸪天
闻说君家有翠娥。施朱施粉总嫌多。背人语处藏珠履，觑得羞时整玉梭。
拖远岫，压横波。何时传酒更传歌。为君写就黄庭了，不要山阴道士鹅。
鹧鸪天
并蒂芙蓉本自双。晓来波上斗新妆。朱匀檀口都无语，酒入圆腮各是香。
辞汉曲，别高唐。芳心应解妒鸳鸯。不封虢国并秦国，应嫁刘郎与阮郎。
鹧鸪天
红紫飘零绿满城。春风于此独留情。谁将十幅吴绫被，扑向熏笼一夜明。
风不定，雨初晴。晓来苔上拾残英。连教贮向鸳鸯枕，犹有余香入梦清。
鹧鸪天
数骑飞尘入凤城。朔方诸部奏河清。圜扉木索频年静，大晟箫韶九奏成。
流协气，溢欢声。更将何事卜升平。天颜不禁都人看，许近黄金辇路行。
鹧鸪天
阆苑瑶台路暗通。皇州佳气正葱葱。半天楼展朦胧月，午夜笙歌淡荡风。
车流水，马游龙。万家行乐醉醒中，何须更待元宵到，夜夜莲灯十里红。
鹧鸪天
洛水西来泛绿波。北瞻丹阙正嵯峨。先皇秘聿无人解，圣子神孙果众多。
民物阜，岁时和。帝居不用壮山河。卜年卜世过周室，亿万斯年入咏歌。
鹧鸪天
壁水溶溶漾碧漪。桥门清晓驻鸾旗。三千儒服鸳兼鹭，十万犀兵虎与貔。
春服就，舞雩归。四方争颂育莪诗。熙丰教养今成效，已见夔龙集凤池。
鹧鸪天
八彩眉开喜色新。边陲来奏捷书频。百蛮洞穴皆王土，万里戎羌尽汉臣。
丹转毂，锦拖绅。充庭列贡集珠珍。宫花御柳年年好，万岁声中过一春。
鹧鸪天
圣泽昭天下漏泉。君王慈孝自天然。四民有养跻仁寿，九族咸亲迈古先。
歌舜日，咏尧年。竞翻玉管播朱弦。须知大观崇宁事，不愧生民下武篇。
鹧鸪天
日日仙韶度曲新。万机多暇宴游频。歌余兰麝生纨扇，舞罢珠玑落绣裀。
金屋暖，璧台春。意中情态掌中身。近来谁解辞同辇，似说昭阳第一人。
鹧鸪天
万国梯航贺太平。天人协赞甚分明。两阶羽舞三苗格，九鼎神金一铸成。
仙鹤唳，玉芝生。包茅三脊已充庭。翠华脉脉东封事，日观云深万仞青。
鹧鸪天
金碧觚棱斗极边。集英深殿听胪传。齐开雉扇双分影，不动金炉一喷烟。
红锦地，碧罗天。升平楼上语喧喧。依稀曾听钧天奏，耳冷人间四十年。
鹧鸪天
寂寞秋千两绣旗。日长花影转阶迟。燕惊午梦周遮语，蝶困春游落拓飞。
思往事，入颦眉。柳梢阴重又当时。薄情风絮难拘束，飞过东墙不肯归。
鹧鸪天
暖日晴烘候小春。际天和气与精神。灵台静养千年寿，丹灶全无一点尘。
寿彭祖，寿广成。华阳仙裔是今身。夜来银汉清如洗，南极星中见老人。
鹧鸪天
云液无声白似银。红霞一抹百花新。觞多莫厌频频劝。一片花飞减却春。
蜂翅乱，蝶眉颦。花间啼鸟劝游人。人生无事须行乐，富贵何时且健身。
鹧鸪天
麝发雕炉小袖笼。天教我辈此时同。橼经雪重香方满，菊到秋深色自浓。
船槛内，月明中。插花归去莫匆匆。人生更在艰难内，胜事年来不易逢。
鹧鸪天
轰醉王孙玳瑁筵。渴虹垂地吸长川。侧商调里清歌送，破尽穷愁直几钱。
孤棹舣，小江边。爱而不见酒中仙。伤心两岸官杨柳，已带斜阳又带蝉。
鹧鸪天
欲上南湖彩舫嬉。还思北渚与岚漪。圆荷盖水垂杨暗，鸂鶒鸳鸯总下时。
持此意，遣谁知。清波还照鬓间丝。西楼重唱池塘好，应有红妆敛翠眉。
鹧鸪天
吉梦灵蛇朱夏宜。佳辰阿母会瑶池。竹风荷雨来消暑，玉李冰瓜可疗饥。
心悟了，道成时。不劳龙女骋威仪。僧祇世界供游戏，贤懿光阴比寿期。
鹧鸪天
绣幕低低拂地垂。春风何事入罗帏。胡麻好种无人种，正是归时君未归。
临晚景，忆当时。愁心一动乱如丝。夕阳芳草本无恨，才子佳人空自悲。
鹧鸪天
倾盖相逢汝水滨。须知见面过闻名。马头虽去无千里，酒盏才倾且百分。
嗟得失，一微尘。莫教冰炭损精神。北扉西禁须分等，金榜当年第一人。
鹧鸪天
桐叶成阴拂画檐。清风凉处卷疏帘。红绡舞袖萦腰柳，碧玉眉心媚脸莲。
愁满眼，水连天。香笺小字倩谁传。梅黄楚岸垂垂雨，草碧吴江淡淡烟。
鹧鸪天
金节平分院落凉。黄昏帘幕卷西厢。冰轮碾碎粼粼碧，玉斧修成练练光。
低照户，巧侵床。锦袍起舞谪仙狂。鹊飞影里觥筹乱，桂子风前笑语香。
鹧鸪天
红晕香腮粉未匀。梳妆闲淡稳精神。谁知碧嶂清溪畔，也有姚家一朵春。
眉黛浅，为谁颦。莫将心事付朝云。坐中有客肠应断，忘了酴醿架下人。
鹧鸪天
水阔天低雁字横。小春时节晚寒清。梅梢月上纷纷白，竹坞风来冉冉轻。
人似玉，酒如渑。入关意气喜风生。坐中有客联镳去，谁唱阳关第四声。
鹧鸪天
枫落河梁野水秋。淡烟衰草接郊丘。醉眠小坞黄茅店，梦倚高城赤叶楼。
天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。
鹧鸪天
梅妒晨妆雪妒轻。远山依约学眉青。樽前无复歌金缕，梦觉空余月满林。
鱼与雁，两浮沈。浅颦微笑总关心。相思恰似江南柳，一夜春风一夜深。
鹧鸪天
秋入蒹葭小雁行。参差飞堕水云乡。直须银甲供春笋，且滴糟床覆羽觞。
风压幕，月侵廊。江南江北夜茫茫。悬知上马啼鹃梦，一夜惊飞宝鸭香。
鹧鸪天
小榭幽园翠箔垂。云轻日薄淡秋晖。菊英露浥渊明径，藕叶风吹叔宝池。
酬素景，泥芳卮。老人痴钝强伸眉。欢华莫遣笙歌散，归路从教灯影稀。
鹧鸪天
婆律香浓气味佳。玻璃仙碗进流霞。凝膏清涤高阳醉，灵液甘和正焙芽。
香染指，浪浮花。加笾礼尽客还家。贯珠声断红裳散，踏影人归素月斜。
鹧鸪天
玉琯还飞换岁灰。定山新棹酒船回。年时梁燕双双在，肯为人愁便不来。
衰意绪，病情怀。玉山今夜为谁颓。年时梅蕊垂垂破，肯为人愁便不开。
鹧鸪天
采采黄花鹄彩浓。吹开一夜为霜风。已邀骚客陶元亮，不用歌姬盛小丛。
秋易老，莫匆匆。齐山高兴古今同。欲知此地花多少，一眼金英望不穷。
鹧鸪天
永遇英雄际会时。垂天鹏翼逐云飞。退朝日上青花道，催直霜零赤雁池。
鸣汉履，侍唐眉。渭川莘野晚追随。归来仍对金銮老，三峡词源气未衰。
鹧鸪天
作赋丁年厌兔园。紫微深锁九重关。花墩屡赐清闲燕，文石难忘咫尺颜。
烟外屐，水边山。纶巾羽扇五湖间。自怜季子貂裘敝，来与机云相对闲。
鹧鸪天
衮绣三朝社稷臣。旧调元鼎斡洪钧。垂绅屡转龙墀日，接膝潜回黼座春。
金凿落，玉麒麟。凤鸣良月庆佳辰。巨鳌行听扃华禁，又起商周梦卜人。
鹧鸪天
约略应飞白玉盘。明楼渐放满轮寒。天垂万丈清光外，人在三秋爽气间。
闻叶吹，想风鬟。浮空仿佛女乘鸾。此时不合人间有，尽入嵩山静夜看。
鹧鸪天
绿水名园不是村。淡妆浓笑两生春。笛中已自多愁怨，雨里因谁有泪痕。
香旖旎，酒氤氲。多情生怕落纷纷。旧来好事浑如梦，年少风流付与君。
鹧鸪天
满眼纷纷恰似花。飘飘泊泊自天涯。雨中添得无穷湿，风里吹成一道斜。
银作屋，玉为车。姮娥青女过人家。应嫌素面微微露，故着轻云薄薄遮。
鹧鸪天
宜笑宜颦掌上身。能歌能舞恶精神。脸边红入桃花嫩，眉上青归柳叶新。
娇不语，易生嗔。尊前还是一番春。深杯百罚重拚却，只为妖饶醉得人。
鹧鸪天
不怕微霜点玉肌。恨无流水照冰姿。与君著意从头看，初见今年第一枝。
人醉后，雪消时。江南春色寄来迟。使君本是花前客，莫怪殷勤为赋诗。
鹧鸪天
夹路行歌尽落梅。篆烟香细袅寒灰。云移碧海三山近，月破中天九陌开。
追乐事，惜多才。车声遥听走晴雷。十年梦断钧天奏，犹记流霞醉后杯。
鹧鸪天
小雨初收报夕阳。归云欲渡转横塘。空回雨盖翻新影，不见琼肌洗暗香。
追落景，弄微凉。尚余残泪浥空床。只应自有东风恨，长遣啼痕破晚妆。
鹧鸪天
晓日初开露未晞。夕烟轻散雨还微。暗摇绿雾游鯈戏，斜映红云属玉飞。
情脉脉，恨依依。沙边空见棹船归。何人解舞新声曲，一试纤腰六尺围。
鹧鸪天
兰茝空悲楚客秋。旌旗谁见使君游。凌云不隔三山路，破浪聊凭万里舟。
公欲去，尚能留。杯行到手未宜休。新诗无物堪伦比，愿探珊瑚出宝钩。
鹧鸪天
天末残霞卷暮红。波间时见没凫翁。斜风细雨家何在，老矣生涯尽个中。
惟此意，与公同。未须持酒祝牛宫。旁人不解青蓑意，犹说黄金宝带重。
鹧鸪天
踏舞贪看赤脚娘。送春春去莫悲伤。飞花逐水归何处，落絮沾泥不解狂。
都是醉，任飞扬。百年三万六千场。使君亲按新歌舞，魂梦相逢笑楚襄。
鹧鸪天
辇路薰风起绿槐。都人凝望满天街。云韶杳杳鸣鞘肃，芝盖亭亭障扇开。
微雨过，绝纤埃。内家车子走轻雷。千门不敢垂帘看，总上银钩等驾来。
鹧鸪天
浅笑轻颦不在多。远山微黛接横波。情吞醽醁千钟酒，心醉飞琼一曲歌。
人欲散，奈愁何。更看朱袖拂云和。夜深醉墨淋浪处，书遍香红拥项罗。
鹧鸪天
禁罥余寒酒半醒。蒲萄力软被愁侵。鲤鱼不寄江南信，绿尽菖蒲春水深。
疑梦断，怆离襟。重帘复幕静愔愔。赤阑干外梨花雨，还是去年寒食心。
鹧鸪天
芳树阴阴脱晚红。余香不断玉钗风。薄情夫婿花相似，一片西飞一片东。
金翡翠，绣芙蓉。从教纤媚笑床空。揉蓝衫子休无赖，只与离人结短封。
鹧鸪天
小市桥弯更向东。便门长记旧相逢。踏青会散秋千下，鬓影衣香怯晚风。
悲往事，向孤鸿。断肠肠断旧情浓。梨花院落黄茅店，绣被春寒此夜同。
鹧鸪天
风露绢绢玉井莲，霓旌绛节会中元。鬓头未学功名晚，金紫由来称长年。
青作穗，酒如泉。蓬莱方丈自飞仙。黄麻敕胜长生箓，早送夔龙到日边。
鹧鸪天
草草园林作洛川。碧宫红塔借风烟。虽无金谷花能笑，也有铜驼柳解眠。
春似旧，酒依前。何妨倚杖雪垂肩。五陵侠少今谁健，似我亲逢建武年。
鹧鸪天
检尽历头冬又残。爱他风雪忍他寒。拖条竹杖家家酒，上个篮舆处处山。
添老大，转痴顽。谢天教我老来闲。道人还了鸳鸯债，纸帐梅花醉梦间。
鹧鸪天
我是清都山水郎。天教分付与疏狂。曾批给雨支风券，累上留云借月章。
诗万首，酒千觞。几曾著眼看侯王。玉楼金阙慵归去，且插梅花醉洛阳。
鹧鸪天
唱得梨园绝代声。前朝惟数李夫人。自从惊破霓裳后，楚奏吴歌扇里新。
秦嶂雁，越溪砧。西风北客两飘零。尊前忽听当时曲，侧帽停杯泪满巾。
鹧鸪天
曾为梅花醉不归。佳人挽袖乞新词。轻红遍写鸳鸯带，浓碧争斟翡翠卮。
人已老，事皆非。花前不饮泪沾衣。如今但欲关门睡，一任梅花作雪飞。
鹧鸪天
画舫东时洛水清。别离心绪若为情。西风挹泪分携后，十夜长亭九梦君。
云背水，雁回汀。只应芳草见离魂。前回共采芙蓉处，风自凄凄月自明。
鹧鸪天
竹粉吹香杏子丹。试新纱帽紵衣宽。日长几案琴书静，地僻池塘鸥鹭闲。
寻汗漫，听潺湲。淡然心寄水云间。无人共酌松黄酒，时有飞仙暗往还。
鹧鸪天
至节先庚欲雪天。玳筵围锦帐青氈。嫖姚副帅招佳客，太守高明别乘贤。
歌宛转，舞蹁跹。金钗十二拥婵娟。老人南极星边住，也趁梅花听管弦。
鹧鸪天
凤烛星球初试灯。冰轮碾破碧棱层。来宵虽道十分满，未必胜如此夜明。
留上客，换瑶觥。任教楼外晓参横。春风从旧偏怜我，那更姮娥是故人。
鹧鸪天
通处灵犀一点真。堪随紫橐步红茵，个中自是神仙住，花作帘栊玉作人。
偏淡静，最尖新。等闲舞雪振歌尘。若教宋玉尊前见，应笑襄王梦里寻。
鹧鸪天
天上人间酒最尊。非甘非苦味通神。一杯能变愁山色，三笺全迥冷谷春。
欢后笑，怒时瞋。醒来不记有何因。古时有个陶元亮，解道君当恕醉人。
鹧鸪天
有个仙人捧玉卮。满斟坚劝不须辞。瑞龙透顶香难比，甘露浇心味更奇。
开道域，洗尘机。融融天乐醉瑶池。霓裳拽住君休去，待我醒时更一瓻。
鹧鸪天
不系虚舟取性颠。浮河泛海不知年。乘风安用青帆引，逆浪何须锦缆牵。
云荐枕，月铺氈，无朝无夜任横眠。太虚空里知谁管，有个明官唤做天。
鹧鸪天
极目江湖水浸云。不堪回首洛阳春。天津帐饮凌云客，花市行歌绝代人。
穿绣陌，踏香尘。满城沈醉管弦声。如今远客休惆怅，饱向皇都见太平。
鹧鸪天
荷气吹凉到枕边。薄纱如雾亦如烟。清泉浴后花垂雨，白酒倾时玉满船。
钗欲溜，髻微偏。却寻霜粉扑香绵。冰肌近著浑无暑，小扇频摇最可怜。
鹧鸪天
乌鹊桥边河汉流。洗车微雨湿清秋。相逢不似长相忆，一度相逢一度愁。
云却静，月垂钩。金针穿得喜回头。只应人倚阑干处，便似天孙梳洗楼。
鹧鸪天
尊酒年年乐事多。古铜犹得几摩挲。他时人物君须记，玉笋班中李泰和。
烦翠袖，把金荷。功名余事且高歌。新来学得长生诀，写就黄庭不换鹅。
鹧鸪天
名在休文季孟间。一时风味更萧然。琼林不逐春风老，安用丹砂巧驻颜。
春入户，酒吹澜。小桃枝上锦阑斑。明年欲与君为寿，无路相从入道山。
鹧鸪天
袅袅云梳晓髻堆。涓涓秋净眼波回。旧家十二峰前住，偶为襄王下楚台。
闲院静，小桃开。刘郎前度几回来。东风易得行云散，花里传觞莫谩催。
鹧鸪天
晴日烘帘暖似春。菊回霜晕浅仍深。谁知此地栽花手，便是当时嗅蕊人。
秋渺渺，夜沈沈。一声清唱袅残音。娇痴应挽香罗比，六幅双裙染郁金。
鹧鸪天
一点残红欲尽时。乍凉秋气满屏帏。梧桐叶上三更雨，叶叶声声是别离。
调宝瑟，拨金猊。那时同唱鹧鸪词。如今风雨西楼夜，不听清歌也泪垂。
鹧鸪天
终日看山不厌山。寻思百计不如闲。何时得到重阳日，醉把茱萸仔细看。
欹醉帽，倚雕阑。偶然携酒却成欢。篱边黄菊关心事，触误愁人到酒边。
鹧鸪天
读尽牙签玉轴书。不知门外有围蔬。借令未解銮坡去，也合雠书在石渠。
微雨后，小寒初。满斟长寿碧琳腴。不须更问荆州路，便上追锋御府车。
鹧鸪天
彩鹢双飞雪浪翻。楚歌声转绿杨湾。一川红旆初衔日，两岸朱楼不下帘。
阑倚处，玉垂纤。白团扇底藕丝衫。未成密约回秋水，看得羞时隔画檐。
鹧鸪天
花褪残红绿满枝。嫩寒犹透薄罗衣。池塘雨细双鸳睡，杨柳风轻小燕飞。
人别后，酒醒时。午窗残梦子规啼。尊前心事人谁问，花底闲愁春又归。
鹧鸪天
寒日萧萧上锁窗。梧桐应恨夜来霜。酒阑更喜团茶苦，梦断偏宜瑞脑香。
秋已尽，日犹长。仲宣怀远更凄凉。不如随分尊前醉，莫负东篱菊蕊黄。
鹧鸪天
暗淡轻黄体性柔。情疏迹远只香留。何须浅碧深红色，自是花中第一流。
梅定妒，菊应羞。画阑开处冠中秋。骚人可煞无情思，何事当年不见收。
鹧鸪天
客路那知岁序移。忽惊春到小桃枝。天涯海角悲凉地，记得当年全盛时。
花弄影，月流辉。水精宫殿五云飞。分明一觉华胥梦，回首东风泪满衣。
鹧鸪天
台埭初逢两妙年。瑶林玉树倚风前。疏梅影里春同醉，红芰香中月一船。
长怅恨，短因缘。空余胡蝶梦相连。谁知瘴雨蛮烟地，重上襄王玳瑁筵。
鹧鸪天
两个鸳鸯波上来。一緺杨柳掌中回。已愁共雪因风去，更着繁弦急管催。
含浅笑，劝深杯。桃花气暖眼边开。司空常见风流惯，输与山翁醉玉摧。
鹧鸪天
露下风前处处幽。官黄如染翠如流。谁将天上蟾宫树，散作人间水国秋。
香郁郁，思悠悠。几年魂梦绕江头。今朝得到芗林醉，白发相看万事休。
鹧鸪天
紫禁烟花一万重。鳌山宫阙倚晴空。玉皇端拱彤云上，人物嬉游陆海中。
星转斗，驾回龙。五侯池馆醉春风。而今白发三千丈，愁对寒灯数点红。
鹧鸪天
只有梅花似玉容。云窗月户几尊同。见来怨眼明秋水，欲去愁眉淡远峰。
山万叠，水千重。一双胡蝶梦能通。都将泪作梅黄雨，尽把情为柳絮风。
鹧鸪天
玉篆题名在九天。而今且作地行仙。挂冠神武归休后，同醉芗林是几年。
龟游泳，鹤蹁跹。疏梅修竹两清妍。欲知福寿都多少，阁皂清江可比肩。
鹧鸪天
江北江南雪未消。此花独步百花饶。青枝可爱难为杏，绿叶初无不是桃。
多态度，足风标。蕊球仙子醉红潮。绝怜竹外横斜处，似与芗林慰寂寥。
鹧鸪天
驾月新成碧玉梁。青天万里泻银潢。广寒宫里无双树，无热池边不尽香。
承露液，酿秋光。直须一举累千觞。不知世路风波恶，何似芗林气味长。
鹧鸪天
明月光中与客期。一年秋半两圆时。姮娥得意为长计，织女欢盟可恨迟。
瞻玉兔，倒琼彝。追怀往事记新词。浩歌直入沧浪去，醉里归来凝不知。
鹧鸪天
赣上人人说故侯。从来文采更风流。题诗谩道三千首，别酒须拚一百筹。
乘画鹢，衣轻裘。又将春色过荆州。合江绕岸垂杨柳，总学歌眉叶叶愁。
鹧鸪天
小院深明别有天。花能笑语柳能眠。雪肌得酒于中暖，莲步凌波分外妍。
钗燕重，髻荷偏。两山斜叠翠连娟。朝云无限矜春态，暮雨情知更可怜。
鹧鸪天
斗帐欢盟不计年。谁知蓦地远如天。何曾一霎离心上，怎得而今在眼前。
鱼不断，雁相连。可无小字寄芳笺。薄情已是抛人去，更与新愁到酒边。
鹧鸪天
说著分飞百种猜。泥人细数几时回。风流可惯曾孤冷，怀抱如何得好开。
垂玉箸，下香阶。凭肩小语更兜鞋。再三莫遣归期误，第一频教入梦来。
鹧鸪天
浅浅妆成淡淡梅。见梅忆着傍妆台。书无鸿雁如何寄，肠断摧归作么回。
千种恨，百般猜。为伊怀抱几时开。可堪江上风头恶，不放朝云入梦来。
鹧鸪天
几处秋千懒未收。花梢柳外出纤柔。霞衣轻举疑奔月，宝髻欹倾若坠楼。
争缥缈，斗风流。蜂儿蛱蝶共嬉游。朝朝暮暮春风里，落尽梨花未肯休。
鹧鸪天
脉脉柔情不自持。浅颦轻笑百般宜。尊前唱歇黄金缕，一点春愁入翠眉。
流蕙盼，捧瑶卮。借君歌扇写新诗。浮花谩说惊郎目，不似东风第一枝。
鹧鸪天
昔有书生荐寿杯。清词妙绝贺方回。黄花也欲为君寿，先向重阳六日开。
跻楚俗，上春台。政成归去位三台。明年寿酒君王劝，知有传宣敕使来。
鹧鸪天
桃李纷纷春事催。桐花风定牡丹开。天麟下作人间瑞，玉燕清宵入梦来。
红玉酎，紫霞杯。五云深处望三台。君家况有庭前柏，好个擎天八柱材。
鹧鸪天
瑞雪当空舞素英。玳筵收得满金瓶。洗教双眼明如镜，看取黄河几度清。
龟畀寿，鹤为形。年年长愿见仪刑。他年林下逢彭祖，唤作谁家小后生。
鹧鸪天
不怕微霜点玉肌。恨无流水照冰姿。与君著意从头看，初见东南第一枝。
人散后，雪晴时。陇头春色寄来迟。使君本是花前客，莫怪殷勤为赋诗。
鹧鸪天
湖上风光直万金。芙蓉并蒂照清深。须知花意如人意，好在双心同一心。
词共唱，酒俱斟。夜阑扶醉小亭阴。当时比翼连枝愿，未必风流得似今。
鹧鸪天
休倩傍人为正冠。披襟散发最宜闲。水云况得平生趣，富贵何曾著眼看。
低拍棹，称鸣銮。一尊长向枕边安。夜深贪钓波间月，睡起知他日几竿。
鹧鸪天
蕙性柔情忒可怜。盈盈真是女中仙。披图一见春风面，携手疑同玳瑁筵。
挥象管，擘蛮笺。等闲写就碧云篇。风流意态犹难画，潇洒襟怀怎许传。
鹧鸪天
枫落吴江肃晓霜。洞庭波静耿云光。芳苞照眼黄金嫩，纤指开新白玉香。
盐胜雪，喜初尝。微酸历齿助新妆。直须满劝三山酒，更喜持杯云水乡。
鹧鸪天
准拟中秋快客情。新亭雨后喜登临。彩蟾特地中宵出，吹散层云十日阴。
松露重，月烟深。祥云捧玉到天心。金波动是经年别，为酌金荷醉碧琳。
鹧鸪天
曾到东风最上头。低云阁雨接溪流。只应缟袂闺房秀，尚带天香汗漫游。
当日暇，从贤侯。冲寒迎翠小迟留。归骖白凤来何处，更指玉霄城畔楼。
鹧鸪天
雪后疏香一两枝。高轩乘兴访春时。金蕉酌酒应须醉，玉指传觞岂易辞。
嗟老大，喜追随。南楼宵漏任迟迟。已闻水部神仙语，更诵骑鲸短李诗。
鹧鸪天
梦绕松江属玉飞。秋风莼美更鲈肥。不因入海求诗句，万里投荒亦岂宜。
青箬笠，绿荷衣。斜风细雨也须归。崖州险似风波海，海里风波有定时。
鹧鸪天
一忆西湖太瘦生。十年不到梦曾行。空濛山色烟霏晚，淡沲湖光雾縠轻。
芳草远，暮云平。雨余空翠入帘明。梦回一饷难存济，这错都因自打成。
鹧鸪天
画角梅花曲未终。霜严飞落五更风。谁知林外鸡三唱，推出红轮海上峰。
官一品，禄千钟。此时分付荷重瞳。更教赐子云南境，绝胜湖边九里松。
鹧鸪天
我本飘然出岫云。挂冠归去岸纶巾。但教名利休缰锁，心地何时不是春。
竹叶美，菊花新。百杯且听绕梁尘。故乡父老应相贺，林下方今见一人。
鹧鸪天
孔雀双飞敞画屏。锦花裀上舞娉婷。红绡袖暖琉璃滑，金鸭炉香椒桂馨。
丹脸渥，秀眉青。平生阴德在遐龄。如今便好添龟鹤，元是南箕一寿星。
鹧鸪天
小泊横塘日欲斜。一枝犹有未残花。几年燕子无消息，今日飞来王谢家。
歌水调，韵琵琶。声声都是苑年华。钗头杏子今如许，翦烛裁诗莫问他。
鹧鸪天
间世麒麟降自天。光辉列宿灿初躔。他年身致夔龙列，少日心存翰墨边。
簪彩笔，照金莲。词华当使思如泉。未论耸壑昂霄事，且与衰翁慰暮年。
鹧鸪天
龙驭亲迎玉辇来。江梅枝上雪培堆。东风上苑春光到，更放金莲匝地开。
腾凤吹，进瑶杯。两宫交劝正欢谐。父慈子孝从今数，准拟开筵一万回。
鹧鸪天
桃李飘零春已深。可怜轻负惜花心。尊前赖有红千叠，窗外休惊绿满林。
灯灼灼，醉沈沈。笙歌丛里酒频斟。留欢且莫匆匆去，怅望春归何处寻。
鹧鸪天
每上春泥向晓干。花间幽鸟舞姗姗。年华不管人将老，门外东风依旧寒。
投簪易，息机难。鹿门归路不曾关。羡君早觉无生法，识破南柯一梦间。
鹧鸪天
故乡寒食醉酡颜。秋千彩索眩斓斑。如今头上灰三斗，赢得疏慵到处闲。
钟已动，漏将残。浮生犹恨别离难。镬汤转作清凉地，只在人心那样看。
鹧鸪天
萧瑟西风万里秋。暮云收尽月华流。偶然北海清尊满，况是西山爽气浮。
登翠岭，更溪游。素光何处不清幽。悬知明岁君思我，今夕欢娱可罢休。
鹧鸪天
拟看今宵璧月秋。浮云却妒素光流。天公肯放冰轮出，我辈宁辞大白浮。
穿翠密，极遨游。人间那得此深幽。金波若到清尊里，下笔联篇未肯休。
鹧鸪天
野旷无尘夕霭收。人间八月桂花秋。三更爽气山围座，万里凉风月满楼。
登绝岭，小迟留。人言惟酒可忘忧。一杯径入无何有，未愧当年赤壁游。
鹧鸪天
去岁登高感叹长。今年九日倍幽凉。怀人独下西州泪，对菊谁空北海觞。
夸酒量，斗新狂。尚余醉墨在巾箱。眼前风物都非旧，只有青山带夕阳。
鹧鸪天
撩乱江云雪欲飞。小轩幽会酒行时。佳人喜得鸳鸯侣，豪客争题鹦鹉词。
歌舞地，喜追随。歙州端恨外迁迟。谪仙狂监从来识，七步初看子建时。
鹧鸪天
报答风光思更新。安排好语续阳春。罗胸玉藻英华别，信手银钩点画匀。
歌妙曲，想光尘。相望尺五叹参辰。曲终强对红颜笑，欠我高谈惊座人。
鹧鸪天
月上初弦映左弧。葭吹六琯转璿枢。日边远近瞻新渥，天下中庸系两都。
犀献角，蚌回珠。皇皇星节烛扶胥。满斟北海尊中酒，请寿安期涧底蒲。
鹧鸪天
莫问甘醪浊与清。试将一酌破愁城。海棠过后荼コ发，堪叹人间不再生。
心已老，眼重明。嫣然国色带朝酲。耳边听得兰亭曲，一咏流觞已有名。
鹧鸪天
两塾弦歌日日春。不容坐席更凝尘。常思芳桂攀燕窦，未见童乌继子云。
流庆泽，仰家尊。救荒阴德过于门。从师已是平原客，毛遂怀绷作弄孙。
鹧鸪天
山绕江城腊又残。朔风垂地雪成团。莫将带雨梨花认，且作临风柳絮看。
烟杳渺，路弥漫。千林犹待月争寒。凭君细酌羔儿酒，倚遍琼楼十二阑。
鹧鸪天
不惜黄花插满头。花应却为老人羞。年年九日常拚醉，处处登高莫浪愁。
酬美景，驻清秋。绿橙香嫩酒初浮。多情雨后双溪水，红满斜阳自在流。
鹧鸪天
老去休惊节物催。菊花端的为君开。携壶幸有齐山客，怀古还如单父台。
松掩映，水萦回。使君强健得重来。不须细把茱萸看，且尽丰年酒一杯。
鹧鸪天
雨歇云如隔座屏。薰风摇动一天青。今年五十平头过，又喜清歌洗耳听。
浮世事，绝曾经。此生应直斗牛星。且倾田舍黄鸡酒，敢望君家白玉庭。
鹧鸪天
万古光寒太白精。直宜分作两郎星。不然安得难兄弟，先后尧蓂三荚生。
霜月冷，斗杓横。老人今夜已齐明。他年莫作郎星看，两两台躔拱太清。
鹧鸪天
鹤驭来从玉席前。笑谈勋业照凌烟。心游物外都无碍，春在壶中别有天。
香似雾，酒如泉。华堂冰雪映神仙。灵椿不老青松健，花里年年醉管弦。
鹧鸪天
彩舞萱堂喜气新。年年今日庆生辰。碧凝香雾笼清晓，红入桃花媚小春。
须酩酊，莫逡巡。九霞杯冷又重温。壶天自是人难老，长拥笙歌醉洞云。
鹧鸪天
五福仙娥月殿来。依稀微步彩云随。一从别有瑶池宴，不见蟠桃几度开。
歌宛转，舞排徊。碧梧秋意满池台。年年玉露收残暑，长送新凉入寿杯。
鹧鸪天
消息枝头梅子黄。两宫恩意酿湖光。长庚自是文章瑞，好伴前星烛万方。
金鸭暖，玉杯香。换鹅笔墨醉淋浪。只将名字为公祝，便合千秋佐玉皇。
鹧鸪天
福善天应锡寿祺。人生七十古来稀。我翁更有椿龄在，余庆堂前玉树辉。
传世业，长孙枝。捧杯欢见老莱衣。一阳渐近门多喜，百禄争迎好事归。
鹧鸪天
天外秋云四散飞。波间风艇一时归。他年淮水东边月，犹为登临替落晖。
夸客胜，数星稀。晚寒拂拂动秋衣。酒行不尽清光意，输与渔舟睡钓矶。
鹧鸪天
渺渺东风拂画船。不堪临雨落花前。清歌只拟留春住，好语频闻有诏传。
秦望月，镜湖天。养成英气自当年。两山总是经行处，献纳雍容定几篇。
鹧鸪天
忆醉君家倚翠屏。年年相喜鬓毛青。谁知缓步从天下，犹许清弹此地听。
挥羽扇，写鹅经。使星何似老人星。几时一试薰风手，今日桐阴又满庭。
鹧鸪天
拂拂深帏起暗尘。清歌缓响自回春。月知灯市云间堕，人对梅花雪后新。
杯掌露，舞衣云。酒慵微觉翠鬟倾。洞房不压阳台雨，乞与游人弄晚晴。
鹧鸪天
花动仪容玉润颜。温柔袅娜趁清闲。盈盈醉眼横秋水，淡淡蛾眉抹远山。
膏雨霁，晓风寒。一枝红杏拆朱阑。天台迥失刘郎路，因忆前缘到世间。
鹧鸪天
云暗青丝玉莹冠。笑生百媚入眉端。春深芍药和烟拆，秋晓芙蓉破露看。
星眼俊，月眉弯。舞狂花影上栏干。醉来直驾仙鸾去，不到银河到广寒。
鹧鸪天
醉捻花枝舞翠翘。十分春色赋妖娆。千金笑里争檀板，一搦纤围间舞腰。
行也媚，坐也娇。乍离银阙下青霄。檀郎若问芳笄记，二月和风弄柳条。
鹧鸪天
梅粉新妆间玉容。寿阳人在水晶宫。浴残雨洗梨花白，舞转风摇菡萏红。
云枕席，月帘栊。金炉香喷凤帏中。凡材纵有凌云格，肯学文君一旦从。
鹧鸪天
绰约娇波二八春。几时飘谪下红尘。桃源寂寂啼春鸟，蓬岛沈沈锁暮云。
丹脸嫩，黛眉新。肯将朱粉污天真。杨妃不似才卿貌，也得君王宠爱勤。
鹧鸪天
未有年光好破瓜。绿珠娇小翠鬟丫。清肌莹骨能香玉，艳质英姿解语花。
钗插凤，鬓堆鸦。舞腰春柳受风斜。有时马上人争看，擘破红窗新绛纱。
鹧鸪天
两两青螺绾额傍。彩云齐会下巫阳。俱飞蛱蝶尤相逐，并蒂芙蓉本自双。
翻彩袖，舞霓裳，点风飞絮恣轻狂。花神只恐留难住，早晚承恩入未央。
鹧鸪天
一簇神仙会见奇。誓夸苏小与西施。怜轻镂月为歌扇，喜薄裁云作舞衣。
牙板脆，玉音齐。落霞天外雁行低。看看各得风流侣，回首乘鸾旧路归。
鹧鸪天
脸上残霞酒半消。晚妆匀罢却无聊。金泥帐小教谁共，银字笙寒懒更调。
人悄悄，漏迢迢。琐窗虚度可怜宵。一从恨满丁香结，几度春深豆蔻梢。
鹧鸪天
我昔蓬莱侍列仙。梦游方悟绊尘缘。青春放浪迷诗酒，黄卷优游对圣贤。
嘲水石，咏云烟。乘风欲往思泠然。要知昨夜方壶景，只在芸斋杖屦前。
鹧鸪天
几阵萧萧弄雨风。片云微破月朦胧。田家侧耳听鸣鹳，寰海倾心想卧龙。
尧日近，舜云浓。圣仁天覆忍民穷。会看膏泽随车下，只恐诗人句未工。
鹧鸪天
凤阙朝回晓色分。彩霞轻拂绛衣新。炎乌影里年年好，碧玉枝头日日春。
携翠斝，对芳尊。东君著意属诗人。夜深莫放西风入，频遣司花护锦茵。
鹧鸪天
杨柳梢头月未残。杏花开尽却春寒。宾鸿社燕寻常别，渭北江东别更难。
尊欲尽，夜将阑。明朝马首便长安。悬知不作人间住，归去春风玉笋班。
鹧鸪天
山色初晴翠拂云。画桥流水碧粼粼。一尊不尽登临兴，归及西湖二月春。
班缀旧，诏除新。稳看腾踏上星辰。回头却望尘凡处，应记尘凡有故人。
鹧鸪天
前日新冬举寿觞。今朝喜色又非常。一阳生后逢生日，日渐舒长寿更长。
移晚宴，庆新堂。堂前高竹早梅芳。年年一为梅花醉，醉到千回鬓未霜。
鹧鸪天
富贵楼台玉琢成。更移玉节下西清。才高不数梅花赋，笑捻琼苞泛寿觥。
莲幕静，宝香凝。春风和气自然生。要知他日调元手，看取今朝雪里情。
鹧鸪天
燕寝香中锦帐郎。二年和气蔼蒸湘。鬓间不减当年绿，眉上新添一点黄。
征诏近，寿筵长。乍晴人意喜非常。燕莺休苦留春住，归趁薰风殿阁凉。
鹧鸪天
家住东吴近帝乡。平生豪举少年场。十千沽酒青楼上，百万呼卢锦瑟傍。
身易老，恨难忘。尊前赢得是凄凉。君归为报京华旧，一事无成两鬓霜。
鹧鸪天
看尽巴山看蜀山。子规江上过春残。惯眠古驿常安枕，熟听阳关不惨颜。
慵服气，懒烧丹。不妨青鬓戏人间。秘传一字神仙诀，说与君知只是顽。
鹧鸪天
梳发金盘剩一窝。画眉鸾镜晕双蛾。人间何处无春到，只有伊家独占多。
微步处，奈娇何。春衫初换麹尘罗。东邻斗草归来晚，忘却新传子夜歌。
鹧鸪天
家住苍烟落照间。丝毫尘事不相关。斟残玉瀣行穿竹，卷罢黄庭卧看山。
贪啸傲，任衰残。不妨随处一开颜。元知造物心肠别，老却英雄似等闲。
鹧鸪天
插脚红尘已是颠。更求平地上青天。新来有个生涯别，买断烟波不用钱。
沽酒市，采菱船。醉听风雨拥蓑眠。三山老子真堪笑，见事迟来四十年。
鹧鸪天
懒向青门学种瓜。只将渔钓送年华。双双新燕飞春岸，片片轻鸥落晚沙。
歌缥渺，舻呕哑。酒如清露鲊如花。逢人问道归何处，笑指船儿此是家。
鹧鸪天
南浦舟中两玉人。谁知重见楚江滨。凭教后苑红牙版，引上西川绿锦茵。
才浅笑，却轻颦。淡黄杨柳又催春。情知言语难传恨，不似琵琶道得真。
鹧鸪天
杖屦寻春苦未迟。洛城樱笋正当时。三千界外归初到，五百年前事总知。
吹玉笛，渡清伊。相逢休问姓名谁。小车处士深衣叟，曾是天津共赋诗。
鹧鸪天
休舞银貂小契丹。满堂宾客尽关山。从今袅袅盈盈处，谁复端端正正看。
模泪易，写愁难。潇湘江上竹枝斑。碧云日暮无书寄，寥落烟中一雁寒。
鹧鸪天
荡漾西湖采绿苹。扬鞭南埭哀红尘。桃花暖日茸茸笑，杨柳光风浅浅颦。
章贡水，郁孤云。多情争似桂江春。崔徽卷轴瑶姬梦，纵有相逢不是真。
鹧鸪天
嫩绿重重看得成。曲阑幽槛小红英。酴醿架上蜂儿闹，杨柳行间燕子轻。
春婉娩，客飘零。残花浅酒片时清。一杯且贾明朝事，送了斜阳月又生。
鹧鸪天
仗下仪容笔下文。天风驾鹤住仙真。榴花三日迎端午，蕉叶千春纪诞辰。
经国志，立朝身。暂烦高手活吴民。明朝莫遣书丹篆，怕引新符刻玉麟。
鹧鸪天
绣户当年瑞气充。紫阳驾鹤下天风。万山秀色浑钟尽，六月炎光一洗空。
蕉叶满，彩衣重。刻符持节尽人雄。坐中金母欣余庆，劝醉周公劝鲁公。
鹧鸪天
堂上年时见烛花。青毡还入旧时家。芝函瑞色回春早，绿野东风转岁华。
催召传，稳铺沙。罍尊今日枣如瓜。诞辰更接传柑宴，莲炬通宵唤草麻。
鹧鸪天
白日青天一旦明。旧时勋业此时情。延英再许裴公对，商鼎须调傅说羹。
千万载，辅宗祊。擎天八柱愈峥嵘。将军犁却龙庭后，岁傍龟山奏太平。
鹧鸪天
空响萧萧似见呼。溪昏树暗觉神孤。微茫山路才通足，行到山深路亦无。
寻草浅，拣林疏。虽疏无奈野藤粗。春衫不管藤搊碎，可惜教花著地铺。
鹧鸪天
一只船儿任意飞。眼前不管是和非。鱼儿得了浑闲事，未得鱼儿未肯归。
全似懒，又如痴。这些快活有谁知。华堂只见灯花好，不见波平月上时。
鹧鸪天
十月南闽未有霜。蕉林蔗圃郁相望。压枝橄榄浑如画，透甲香橙半弄黄。
斟录醑，泛沧浪。白沙翠竹近温汤。分明水墨山阴道，只欠冰谿雪月光。
鹧鸪天
咏彻琼章夜向阑。天移星斗下人间。九光倒影腾青简，一气回春绕绛坛。
瞻北阙，祝南山。遥知仙仗簇清班。何人曾侍传柑宴，翡翠帘开识圣颜。
鹧鸪天
子夜封章扣紫清。五霞光里佩环声。驿传风火龙鸾舞，步入烟霄孔翠迎。
瑶简重，羽衣轻。金童双引到通明。三湘五管同民乐，万岁千秋与帝龄。
鹧鸪天
忆昔追游翰墨场。武夷仙伯较文章。琅函奏号银台省，毡笔书名御苑墙。
经十载，过三湘。横楣丽锦照传觞。醉余吐出胸中墨，只欠彭宣到后堂。
鹧鸪天
阿母蟠桃不记春。长沙星里寿星明。金花罗纸新裁诏，贝叶旁行别授经。
同犬子，祝龟龄。天教二老鬓长青。明年今日称觞处，更有孙枝满谢庭。
鹧鸪天
舞凤飞龙五百年。尽将锦绣里山川。王家券册诸孙嗣，主第笙歌故国传。
居玉铉，拥金蝉。只今门户庆蝉联。君侯合侍明光殿，且作横槎海上仙。
鹧鸪天
浴殿西头白玉堂。湘江东畔碧油幢。北辰躔次瞻星象，南国山川解印章。
随步武，谢恩光。送公归趣舍人装。它年若肯传衣钵，今日应须酹寿觞。
鹧鸪天
割镫难留乘马东。花枝争看袅长红。衮衣空使斯民恋，绿竹谁歌入相同。
回武事，致年丰。几多遗爱在湘中。须知楚水枫林下，不似初闻长乐钟。
鹧鸪天
楚楚吾家千里驹。老人心事正关渠。风流合是阶除玉，爱惜真成掌上珠。
纡彩绶，荐芳壶。老人还醉弟兄扶。问将何物为儿寿，付与家传万卷书。
鹧鸪天
又向荆州住半年。西风催放五湖船。来时露菊团金颗，去日池荷叠绿钱。
斟别酒，扣离弦。一时宾从最多贤。今宵拚醉花迷坐，后夜相思月满川。
鹧鸪天
瞻跸门前识个人。柳眉桃脸不胜春。短襟衫子新来棹，四直冠儿内样新。
秋色净，晓妆匀。不知何事在风尘。主翁若也怜幽独，带取妖饶上玉宸。
鹧鸪天
可意黄花人不知，黄花标格世间稀。园葵裛露迎朝日，槛菊迎霜媚夕霏。
芍药好，是金丝。绿藤红刺引蔷薇。姚家别有神仙品，似着天香染御衣。
鹧鸪天
桃换肌肤菊换妆。只疑春色到重阳。偷将天上千年艳，染却人间九日黄。
新艳冶，旧风光。东篱分付武陵香。尊前醉眼空相顾，错认陶潜是阮郎。
鹧鸪天
人物风流册府仙。谁教落魄到穷边。独班未引甘泉伏，三峡先寻上水船。
斟楚酒，扣湘弦。竹枝歌里意凄然。明时合下清猿泪，闲日须题采凤笺。
鹧鸪天
日日青楼醉梦中。不知楼外已春浓。杏花未遇疏疏雨，杨柳初摇短短风。
扶画鷁，跃花骢。涌金门外小桥东。行行又入笙歌里，人在珠帘第几重。
鹧鸪天
怀抱环奇懒叩阍。朝阳独赋远人村。即看飞下芝封诏，曾见趣归金马门。
今夕饮，拚濡裙。一时尊俎尽诗人。唯余阿买真才劣，醉后犹能写八分。
鹧鸪天
陆海蓬壶自有山。光风霁月未应慳。但将歌舞酬佳节，却信阴晴是等闲。
花照夜，烛烘盘。明年公更酒肠宽。奉陪黄伞传柑宴，莫忘红妆拥座欢。
鹧鸪天
两两维舟近柳堤。菱歌迤逦过前溪。曲中自诉衷肠事，岸上行人那得知。
金齿屐，翠云篦。女萝为带蕙为衣。惜花贪折归时晚，急浆相呼入翠微。
鹧鸪天
玳瑁筵中见绿珠。淡然高韵胜施朱。揉蓝雾雾蔷薇浅，半露冰肌玉不如。
餐秀色，味肤腴。轻红端合与为奴。只愁宴罢翻成恨，赢得偏怜不似初。
鹧鸪天
竹树萧萧屋数椽。平湖漫漫纳通川。有时竹杖芒鞋至，醉著山光水色间。
成小隐，未经年。功名夷路稳加鞭。逢时且数中书考，他日还寻独乐园。
鹧鸪天
一夜春寒透锦帏。满庭花露起多时。垒金梳子双双耍，铺翠花儿袅袅垂。
人去后，信来稀。等闲屈指数归期。门前恰限行人至，喜鹊如何圣得知。
鹧鸪天
日日楼心与画眉。松分蝉翅黛云低。象牙白齿双梳子，驼骨红纹小棹蓖。
朝暮宴，浅深杯。更阑生怕下楼梯。徐娘怪我今疏懒，不及卢郎年少时。
鹧鸪天
纸帐虚明好醉眠。博山轻袅水沈烟。了知世上都如梦，须信壶中别有天。
知我者，为君言。道人有个好因缘。丹成有日归云路，且醉梅花作地仙。
鹧鸪天
蜂蜜酿成花已飞。海棠次第雨胭脂。园林检点春归也，只有萦风柳带垂。
情默默，恨依依。可人天气日长时。东风恰好寻芳去，何事驱驰作别离。
鹧鸪天
弱质纤姿俪素妆。水沈山麝郁幽香。直疑姑射来天上，要恼人间传粉郎。
简酿酒，枕为囊。更余风味胜糖霜。肯如红紫空姚冶，谩惹游蜂戏蝶忙。
鹧鸪天
玉容应不羡梅妆。檀心特地赛炉香。半藏密叶墙头女，勾引酡颜马上郎。
樽乏酒，且倾囊。蟹螯糟熟似黏霜。一年光景浑如梦，可惜人生忙处忙。
鹧鸪天
洗尽铅华不著妆。一般真色自生香。飘飘何处凌波女，故故相迎马上郎。
寻谱谍，发诗囊。绝胜梅萼嫁冰霜。故山寒食依然在，句引东坡旅兴忙。
鹧鸪天
镂玉裁琼学靓妆。不须沈水自然香。好随梅蕊妆宫额，肯似桃花误阮郎。
羞傅粉，贱香囊。何劳傲雪兴凌霜。新来句引无情眼，拚为东风一饷忙。
鹧鸪天
绰约肌肤巧样妆。风流元自有清香。未应传粉疑平叔，却笑荷花似六郎。
浮蚁瓷，入诗囊。学人消瘦怯风霜。午窗一枕庄周梦，甘作花心粉蝶忙。
鹧鸪天
梁上双双海燕归。故人应不寄新诗。柳梧阴里高还下，帘幕中间去复回。
追盛事，忆乌衣。王家巷陌日沈西。兴亡无限惊心语，说向时人总不知。
鹧鸪天
谡谡东风作雨寒。无言独自凭栏干。绿肥红瘦春归去，恨逼愁侵酒怎宽。
追往事，惜花残。残花往事总相关。风光台上伤心处，此意人休作等闲。
鹧鸪天
手种梅花三四株。要看冰霜照清臞。朝来几朵茅檐下，竹外江头恐不如。
凝玉面，吐香须。莫嫌孤瘦渐丰余。化工不肯辜人意，做底欢娱报答渠。
鹧鸪天
新晴水暖藕花红。烘人暑意晚来浓。共携纤手桥东路，杨柳青青一径风。
深翠里，艳香中。双鸾初下蕊珠宫。月笼粉面三更露，凉透萧萧一梦中。
鹧鸪天
牙领番腾一线红。花儿新样喜相逢。薄纱衫子轻笼玉，削玉身材瘦怯风。
人易老，恨难穷。翠屏罗幌两心同。既无闲事萦怀抱，莫把双蛾皱碧峰。
鹧鸪天
亭树萧萧生暮凉。安排清梦到胡床。楚山楚水秋江外，江北江南客恨长。
苹渚令，橘汀黄。断魂残梦更斜阳。欲将此日悲秋泪，洒向江天哭楚狂。
鹧鸪天
宝篆龙煤烧欲残。细听铜漏已更阑。纱窗斜月移梅影，特地笼灯仔细看。
幽梦断，旧盟寒。那时屈曲小屏山。风光得似而今不，肯把花枝作等闲。
鹧鸪天
门外寒江泊小船。月明留客小窗前。夜香烧尽更声远，斗帐低垂暖意生。
醺著酒，炙些灯。伴他针线懒成眠。情知今夜鸳鸯梦，不似孤篷宿雁边。
鹧鸪天
睡觉扶头听晓钟。隔帘花雾湿香红。翠摇钿砌梧桐影，暖透罗襦芍药风。
闲对影，记曾逢。画眉临镜霎时间。相思已有无穷恨。忍见孤鸾宿镜中。
鹧鸪天
宝篆烟消香已残。婵娟月色浸栏干。歌喉不作寻常唱，酒令从他各自还。
传杯手，莫教闲。醉红潮脸媚酡颜。相携共学骖鸾侣，却笑庐郎旧约寒。
鹧鸪天
腊月今朝恰一旬。梅花开遍陇头春。篆烟起处人称寿，从昔家和福自生。
新喜事，得佳姻。贤郎顺妇正充庭。从今更祝千千岁，要与邦人作典型。
鹧鸪天
细数元正隔两朝。眼看杨柳又新条。岁寒独有江梅耐，曾伴瑶池下绛霄。
香篆袅，烛花烧。团栾喜气沸欢谣。慈祥自是长生乐，不用春醪飶与椒。
鹧鸪天
曾宴瑶池万玉宫。鸾骖此日自从容。杓携鹑首坤维外，岁在降娄虎坎中。
生指李，寿方瞳。云仍今有鹊巢风。传家自得长年诀，安用人祈鹤与松。
鹧鸪天
畴昔君王庆诞辰。欢传金母下瑶城。只应仙子陪仙仗，却向人间作寿星。
萧史伴，更和鸣。殷勤好嗣太夫人。直须同饮长生酒，剩看芝兰照谢庭。
鹧鸪天
九日东篱已泛觞。陇头犹待返魂香。那知此日花神约，得得同登君子堂。
迎腊雪，傲晴霜。西湖风韵接柴桑。寿潭更酌长生水，岁岁和羹入帝乡。
鹧鸪天
淡淡疏疏不惹尘。暗香一点静中闻。人间怪有晴时雪，天上偷回腊里春。
疑浅笑，又轻颦。虽然无语意相亲。老来尚可花边饮，惆怅相携失玉人。
鹧鸪天
岁月如驰乌免飞。情怀著酒强支持。经年不见宫妆面，秾碧谁斟悲翠卮。
江路晚，夕阳低。奚奴空负锦囊归。欲凭驿使传芳信，未放东风第一枝。
鹧鸪天
晚日寒鸦一片愁。柳塘新绿却温柔。若教眼底无离恨，不信人间有白头。
肠已断，泪难收。相思重上小红楼。情知已被山遮断，频倚阑干不自由。
鹧鸪天
翠竹千寻上薜萝。东湖经雨又增波。只因买得青山好，却恨归来白发多。
明画烛，洗金荷。主人起舞客齐歌。醉中只恨欢娱少，明日醒时奈病何。
鹧鸪天
唱彻阳关泪未干。功名余事且加餐。浮天水送无穷树，带雨云埋一半山。
今古恨，几千般。只应离合是悲欢。江头未是风波恶，别有人间行路难。
鹧鸪天
扑面征尘去路遥。香篝渐觉水沈销。山无重数周遭碧，花不知名分外娇。
人历历，马萧萧。旌旗又过小红桥。愁边剩有相思句，摇断吟鞭碧玉梢。
鹧鸪天
枕簟溪堂冷欲秋。断云依水晚来收。红莲相倚浑如醉，白鸟无言定自愁。
书咄咄，且休休。一丘一壑也风流。不知筋力衰多少，但觉新来懒上楼。
鹧鸪天
著意寻春懒便回。何如信步两三杯。山才好处行还倦，诗未成时雨早催。
携竹杖，更芒鞋。朱朱粉粉野蒿开。谁家寒食归宁女，笑语柔桑陌上来。
鹧鸪天
漠漠轻阴拨不开。江南细雨熟黄梅。有情无意东边日，已怒重惊忽地雷。
云柱础，水楼台。罗衣费尽博山灰。当时一识和羹味，便道为霖消息来。
鹧鸪天
有甚闲愁可皱眉。老怀无绪自伤悲。百年旋逐花阴转，万事长看鬓发知。
溪上枕，竹间棋。怕寻酒伴懒吟诗。十分筋力夸强健，只比年时病起时。
鹧鸪天
山上飞泉万斛珠。悬崖千丈落鼪鼯。已通樵迳行还碍，似有人声听却无。
闲略彴，远浮屠。溪南修竹有茅庐。莫嫌杖屦频来往，此地偏宜著老夫。
鹧鸪天
莫避春阴上马迟。春来未有不阴时。人情展转闲中看，客路崎岖倦后知。
梅似雪，柳如丝。试听别语慰相思。短篷炊饮鲈鱼熟，除却松江枉费诗。
鹧鸪天
白苧新袍入嫩凉。春蚕食叶响回廊。禹门已准桃花浪，月殿先收桂子香。
鹏北海，凤朝阳。又携书剑路茫茫。明年此日青云去，却笑人间举子忙。
鹧鸪天
千丈阴崖百丈溪。孤桐枝上凤偏宜。玉音落落虽难合，横理庚庚定自奇。
人散后，月明时。试弹幽愤泪空垂。不如却付骚人手，留和南风解愠诗。
鹧鸪天
陌上柔条初破芽。东邻蚕种已生些。平冈细草鸣黄犊，斜日寒林点暮鸦。
山远近，路横斜。青旗沽酒有人家。城中桃李愁风雨，春在溪头野荠花。
鹧鸪天
千丈清溪百步雷。柴门都向水边开。乱云剩带炊烟去，野水闲将白影来。
穿窈窕，历崔嵬。东林试问几时栽。动摇意态虽多竹，点缀风流却少梅。
鹧鸪天
敧枕婆娑两鬓霜。起听檐溜碎喧江。那边云筋销啼粉，这里车轮转别肠。
诗酒社，水云乡。可堪醉墨几淋浪。画图恰似归家梦，千里河山寸许长。
鹧鸪天
聚散匆匆不偶然。二年遍历楚山川。但将痛饮酬风月，莫放离歌入管弦。
萦绿带，点青钱。东湖春水碧连天。明朝放我东归去，后夜相思月满船。
鹧鸪天
翰墨诸君久擅场。胸中书传许多香。苦无丝竹衔杯乐，却看龙蛇落笔忙。
闲意思，老风光。酒徒今有几高阳。黄花不怯秋风冷，只怕诗人两鬓霜。
鹧鸪天
万事纷纷一笑中。渊明把菊对秋风。细看爽气今犹在，惟有南山一似翁。
情味好，语言工。三贤高会古来同。谁知止酒停云老，独立斜阳数过鸿。
鹧鸪天
点尽苍苔色欲空。竹篱茅舍要诗翁。花余歌舞欢娱外，诗在经营惨淡中。
听软语，笑衰容。一枝斜坠翠鬟松。浅颦轻笑谁堪醉，看取萧然林下风。
鹧鸪天
病绕梅花酒不空。齿牙牢在莫欺翁。恨无飞雪青松畔，却放疏花翠叶中。
冰作骨，玉为容。当年宫额鬓云松。直须烂醉烧银烛，横笛难堪一再风。
鹧鸪天
句里春风正剪裁。溪山一片画图开。轻鸥自趁虚船去，荒犬还迎野妇回。
松菊竹，翠成堆。要擎残雪斗疏梅。乱鸦毕竟无才思，时把琼瑶蹴下来。
鹧鸪天
自古高人最可嗟。只因疏懒取名多。居山一似庚桑楚，种树真成郭橐驼。
云子饭，水晶瓜。林间携客更烹茶。君归休矣吾忙甚，要看蜂儿趁晚衙。
鹧鸪天
掩鼻人间臭腐场。古来惟有酒偏香。自从归住云烟畔，直到而今歌舞忙。
呼老伴，共秋光。黄花何事避重阳。要知烂熳开时节，直待西风一夜霜。
鹧鸪天
谁共春光管日华。朱朱纷纷野蒿花。闲愁投老无多子，酒病而今较减些。
山远近，路横斜。正无聊处管弦哗。去年醉处犹能记，细数溪边第几家。
鹧鸪天
占断雕栏只一株。春风费尽几工夫。天香夜染衣犹湿，国色朝酣酒未苏。
娇欲语，巧相扶。不妨老斡自扶疏。恰如翠幕高堂上，来看红衫百子图。
鹧鸪天
翠盖牙签几百株。杨家姊妹夜游初。五花结队香如雾，一朵倾城醉未苏。
闲小立，困相扶。夜来风雨有情无。愁红惨绿今宵看，却似吴宫教阵图。
鹧鸪天
浓紫深红一画图。中间更著玉盘盂。先裁翡翠装成盖，更点胭脂染透酥。
香潋滟，锦模糊。主人长得醉工夫。莫携弄玉栏边去，羞得花枝一朵无。
鹧鸪天
老病那堪岁月侵。霎时光景值千金。一生不负溪山债，百药难治书史淫。
随巧拙，任浮沈。人无同处面如心。不妨旧事从头记，要写行藏入笑林。
鹧鸪天
鸡鸭成群晚不收。桑麻长过屋山头。有何不可吾方羡，要底都无饮便休。
新柳树，旧沙洲。去年溪打那边流。自言此地生儿女，不嫁金家即聘周。
鹧鸪天
不向长安路上行。却教山寺厌逢迎。味无味处求吾乐，材不材间过此生。
宁作我，岂其卿。人间走遍却归耕。一松一竹真朋友，山鸟山花好弟兄。
鹧鸪天
是处移花是处开。古今兴废几池台。背人翠羽偷鱼去，抱蕊黄须趁蝶来。
掀老瓮，拨新醅。客来且尽两三杯。日高盘馔供何晚，市远鱼鲑买未回。
鹧鸪天
欲上高楼去避愁。愁还随我上高楼。经行几处江山改，多少亲朋尽白头。
归休去，去归休。不成人总要封侯。浮云出处元无定，得似浮云也自由。
鹧鸪天
一片归心拟乱云。春来谙尽恶黄昏。不堪向晚檐前雨，又待今宵滴梦魂。
炉烬冷，鼎香氛。酒寒谁遣为重温。何人柳外横双笛，客耳那堪不忍闻。
鹧鸪天
叹息频年廪未高。新词空贺此丘遭。遥知醉帽时时落，见说吟鞭步步摇。
干玉唾，秃锥毛。只今明月费招邀。最怜乌鹊南飞句，不解风流见二乔。
鹧鸪天
戏马台前秋雁飞。管弦歌舞更旌旗。要知黄菊清高处，不入当年二谢诗。
倾白酒，绕东篱。只於陶令有心期。明朝重九浑潇洒，莫使尊前欠一枝。
鹧鸪天
水荇参差动绿波。一池蛇影噤群蛙。因风野鹤饥犹舞，积雨山栀病不花。
名利处，战争多。门前蛮角日干戈。不知更有槐安国，梦觉南柯日未斜。
鹧鸪天
出处从来自不齐。后车方载太公归。谁知孤竹夷齐子，正向空山赋采薇。
黄菊嫩，晚香枝。一般同是采花时。蜂儿辛苦多官府，蝴蝶花间自在飞。
鹧鸪天
上已风光好放怀。忆君犹未看花回。茂林映带谁家竹，曲水流传第几杯。
摛锦绣，写琼瑰。长年富贵属多才。要知此日生男好，曾有周公祓禊来。
鹧鸪天
去岁君家把酒杯。雪中曾见牡丹开。而今纨扇薰风里，又见疏枝月下梅。
欢几许，醉方回。明朝归路有人催。低声待向他家道，带得歌声满耳来。
鹧鸪天
樽俎风流有几人。当年未遇已心亲。金陵种柳欢娱地，庾岭逢梅寂寞滨。
樽似海，笔如神。故人南北一般春。玉人好把新妆样，淡画眉儿浅注唇。
鹧鸪天
指点斋尊特地开。风帆莫引酒船回。方惊共折津头柳，却喜重寻岭上梅。
催月上，唤风来。莫愁瓶罄耻金罍。只愁画角楼头起，急管哀弦次第催。
鹧鸪天
困不成眠奈夜何。情知归未转愁多。暗将往事思量遍，谁把多情恼乱他。
些底事，误人哪。不成真个不思家。娇痴却妒香香睡，唤起醒松说梦些。
鹧鸪天
梦断京华故倦游。只今芳草替人愁。阳关莫作三叠唱，越女应须为我留。
看逸韵，自名流。青衫司马且江州。君家兄弟真堪笑，个个能修五凤楼。
鹧鸪天
一夜清霜变鬓丝。怕愁刚把酒禁持。玉人今夜相思不，想见频将翠枕移。
真个恨，未多时。也应香雪减些儿。著花照面须频记，曾道偏宜浅画眉。
鹧鸪天
木落山高一夜霜。北风驱雁又离行。无言每觉情怀好，不饮能令兴味长。
频聚散，试思量。为谁春草梦池塘。中年长作东山恨，莫遣离歌苦断肠。
鹧鸪天
抛却山中诗酒窠。却来官府听笙歌。闲愁做弄天来大，白发栽埋日许多。
新剑戟，旧风波。天生予懒奈予何。此身已觉浑无事，却教儿童莫恁么。
鹧鸪天
桃李漫山过眼空。也宜恼损杜陵翁。若将玉骨冰姿比，李蔡为人在下中。
寻驿使，寄芳容。垅头休放马蹄松。吾家篱落黄昏后，剩有西湖处士风。
鹧鸪天
晚岁躬耕不怨贫。支鸡斗酒聚比邻。都无晋宋之间事，自是羲皇以上人。
千载后，百遍存。更无一字不清真。若教王谢诸郎在，未抵柴桑陌上尘。
鹧鸪天
绿鬓都无白发侵。醉时拈笔越精神。爱将芜语追前事，更把梅花比那人。
回急雪，遏行云。近时歌舞旧时情。君侯要识谁轻重，看取金杯几许深。
鹧鸪天
泉上长吟我独清。喜君来共雪争明。已惊并水鸥无色，更怪行沙蟹有声。
添爽气，动雄情。奇因六出忆陈平。却嫌鸟雀投林去，触破当楼云母屏。
鹧鸪天
翦烛西窗夜未阑。酒豪诗兴两联系。香喷瑞兽金三尺，人插云梳玉一弯。
倾笑语，捷飞泉。觥筹到手莫留连。明朝再作东阳约，肯把鸾胶续断弦。
鹧鸪天
忆昔南楼旧使君。与君携手蹑浮云。如今更到经行处，妙墨新诗得屡闻。
淮南路，楚江分。离尊相属更论文。明朝一棹人千里，多少红愁与翠颦。
鹧鸪天
我是行人更送行。潇潇风雨倍伤情。征帆西去何须急，飞诏东来分外荣。
红袖湿，玉尊倾。不堪回首暮云平。小舟准拟随君去，要听霜天晓角声。
鹧鸪天
雨沐芙蓉秋意清。可人风月满江城。怜风爱月方留恋，对月临风又送行。
人渐远，酒须倾。只凭一醉遣多情。重来休厌刘郎老，明月清风有素盟。
鹧鸪天
画鹢翩翩去似飞。季鹰何事忽思归。风湍自送征帆稳，云巘须将彩笔挥。
江作酒，海为卮。为君满酌不须辞。酒酣渴思回春梦，自笑何时是足时。
鹧鸪天
枉道黉堂是冷官。深深青琐锁青鸾。新诗自得清歌举，和气都消永夜寒。
花态净，酒杯宽。燕娇莺巧有余欢。不因客里东阳瘦，好把西江一吸干。
鹧鸪天
玉殿分荣两桂华。灵根移植在长沙。风姨先绽无双蕊，月姊重开第一花。
金榜烂，玉音加。从今稳步上天霞。休夸水系三千里，且歌笙歌十万家。
鹧鸪天
昨夜思量直到明。拂明心绪更愁人。风披露叶高低怨，冷雨寒烟各自轻。
休赖酒，莫求神。为谁教尔许多情。如今早被思量损，好更当时做弄成。
鹧鸪天
木落江空又一秋。天寒几日不登楼。红绡帐里橙犹在，青琐窗深菊未收。
新画阁，小书舟。篆烟熏得晚香留。只因贪伴开炉酒，恼得红儿一夜讴。
鹧鸪天
泪湿芙蓉城上花。片飞何事苦参差。锁深不奈莺无语，巢稳争如燕有家。
情未老，鬓先华。可怜各自淡生涯。桃花不解知人意，犹自沾泥也学他。
鹧鸪天
酒晕从教上脸丹。春愁何事点眉山。都将别后深深意，且向尊前细细看。
多少恨，说应难。粉巾空染泪斓斑。炉猊筝雁长闲却，明月楼心夜正寒。
鹧鸪天
收拾眉尖眼尾情。当筵相见便相亲。偷传翡翠歌中意，暗合鸳鸯梦里身。
云态度，月精神。月流云散两无情。觉来一枕凄凉恨，不敢分明说向人。
鹧鸪天
收拾眉尖眼尾情。夜来真个梦倾城。鸳鸯有底情难尽，蝴蝶无端梦易惊。
愁一掬，月三更。绣帏应好睡轻盈。知他莫有相怜分，展转寻思直到明。
鹧鸪天
家在东湖湖上头。别来风月为谁留。落霞孤鹜齐飞处，南浦西山相对愁。
真了了，好休休。莫教辜负菊花秋。浮云富贵何须羡，画饼声名肯浪求。
鹧鸪天
花漏声干月隐墙。琯灰迎晓透新阳。物情渐逐云容好，欢意偏随日脚长。
山作鼎，玉为浆。寿杯丛处艳梅妆。醉乡路接华胥国，应梦朝天侍赭黄。
鹧鸪天
玉烛调元黍律均。迎长嘉节属芳辰。云如惜雨钩牵雪，梅不禁风漏泄春。
天意好，物华新。偷闲赢取酒边身。太平朝野都无事，且与莺花作主人。
鹧鸪天
一夜冰澌满玉壶。五更喜气动洪炉。门前桃李知麟集，庭下芝兰看鲤趋。
泉脉动，草心苏。日长添得绣工夫。试询补衮弥缝手，真个曾添一线无。
鹧鸪天
一别音尘两杳然。不堪虚度菊花天。惊秋远雁横斜字，噪晚哀蝉断续弦。
好将息，恶姻缘。凉宵如水复如年。梦魂不怕风波险，飞过江西阿那边。
鹧鸪天
露叶披残露颗传。明星著地月流天。不辞独赏穷今夜，应为相逢忆去年。
辜窈窕，负婵娟。谁知两处照孤眠。姮娥不怕离人怨，有甚心情独自圆。
鹧鸪天
万里羁孤困一箪。平头四十误儒冠。舜弦广播薰风暖，邹律潜消黍谷寒。
楼谩倚，剑休弹。看君行复上金銮。凤池波里求余润，蚖肆泥中岂久蟠。
鹧鸪天
六十仙翁抱桂栽。果符吉梦诞英才。上天与降麒麟种。明月还生蚌蛤胎。
华阁启，玳筵开。快呼玉手捧金罍。要知远地无功客，曾到高门作贺来。
鹧鸪天
贤圣相逢信有因。同年同月下穹庭。紫薇花下丝纶手，采石江边衮绣身。
梅破腊，酒浮春。锦绷行弄掌珠新。那人请效封人祝，愿寿尧君与舜臣。
鹧鸪天
披拂芝兰便断金。顿成南北岂胜任。三年尊酒半生话，千里云山一寸心。
休怅望，莫登临。梦魂何处不相寻。柔肠欲问愁多少，未此湘江烟水深。
鹧鸪天
爱日烘晴旬日间。谩邀朋辈为跻攀。无穷望眼无穷恨，不尽长江不尽山。
星点点，月团团。倒流河汉入杯盘。饱吟风月三千首，寄与吴姬忍泪看。
鹧鸪天
玉带红花供奉班。里头新样总宜男。闹装鞍辔青骢马，帖体衣裳紫窄衫。
云鬓重，黛眉弯。内家妆束冠江南。轻裘缓带风流帅，锦绣丛花拥骑还。
鹧鸪天
榕叶阴阴未著霜。浅寒犹试夹衣裳。雾浓烟重遥山暗，云淡天低去水长。
风淅沥，景凄凉。乱鸦声里又斜阳。孤帆落处惊鸥鹭，飞映昼空雁字行。
鹧鸪天
一叶惊秋风露清。砌蛩初听傍窗声。人逢役鹊飞乌夜，桥渡牵牛织女星。
银汉淡，暮云轻。新蟾斜挂一钩明。人间天上佳期处，凉意还从过雨生。
鹧鸪天
爆竹声中岁又除。顿回和气满寰区。春见解绿江南树，不与人间染白须。
残蜡烛，旧桃符。宁辞末后饮屠苏。归欤幸有园林胜，次第花开可自娱。
鹧鸪天
落魄行歌记昔游。头颅如许尚何求。心肝吐尽无余事，口腹安然岂远谋。
才怕暑，又伤秋。天涯梦断有书不。大都眼孔新来浅，羡尔微官作计周。
鹧鸪天
阴阴一架绀云凉。袅袅千丝翠蔓长。紫玉乳圆秋结穗，水晶珠莹露凝浆。
相并熟，试新尝。累累轻翦粉痕香。小槽压就西凉酒，风月无边是醉乡。
鹧鸪天
闲立飞虹远兴长。一方云锦荐疏凉。翻风翠盖无尘土，出水红妆有艳香。
携靓侣，泛轻航。棹歌惊起野鸳鸯。同过清夏看新月，茉莉花园小象床。
鹧鸪天
不似琵琶不似琴。四弦陶写晋人心。指尖历历泉鸣涧，腹上锵锵玉振金。
天外曲，月边音。为君转轴拟秋砧。又成雅集相依坐，清致高标记竹林。
鹧鸪天
御路东风拂翠衣。卖灯人散烛笼稀。不知月底梅花冷，只忆桥边步袜归。
闲梦淡，旧游非。夜深谁在小帘帏。罘罳儿下围炉坐，明处行人立地时。
鹧鸪天
楼外云山千万重。画眉人隔小帘栊。风垂舞柳春犹浅，雪点酥胸暖未融。
携手处，又相逢。夜阑心事与郎同。一杯自劝羔儿酒，十幅销金暖帐笼。
鹧鸪天
初过清明春昼长。紫红香雾蔼华堂。朱颜阿母逢生旦，彩戏儿孙捧寿觞。
齐祝颂，喜平康。天教两鬓正苍苍。壶中日月应长久，笑看蟠桃几度芳。
鹧鸪天
秋月明眸两鬓浓。衫儿贴体绉轻红。清声宛转歌金缕，纤手殷勤捧玉钟。
娇娅姹，语惺松。酒香沸沸透羞容。刘郎莫恨相逢晚，且喜桃源路已通。
鹧鸪天
阁雨浮云寒尚轻。商量雪意未全成。莫嫌竹外萧然处，忽有幽香透鼻清。
诗兴逸，酒魂醒。主人留客更多情。不辞满引成痴客，且为梅花醉一觥。
鹧鸪天
京洛风流绝代人。因何风絮落溪津。笼鞋浅出鸦头袜，知是凌波缥缈身。
红乍笑，绿长嚬。与谁同度可怜春。鸳鸯独宿何曾惯，化作西楼一缕云。
鹧鸪天
柏绿椒红事事新。隔篱灯影贺年人。三茅钟动西窗晓，诗鬓无端又一春。
慵对客，缓开门。梅花闲伴老来身。娇儿学作人间字，郁垒神荼写未真。
鹧鸪天
巷陌风光纵赏时。笼纱未出马先嘶。白头居士无呵殿，只有乘肩小女随。
花满市，月侵衣。少年情事老来悲。沙河塘上春寒浅，看了游人缓缓归。
鹧鸪天
忆昨天街预赏时。柳慳梅小未教知。而今正是欢游夕，却怕春寒自掩扉。
帘寂寂，月低低。旧情惟有绛都词。芙蓉影暗三更后，卧听邻娃笑语归。
鹧鸪天
肥水东流无尽期。当初不合种相思。梦中未比丹青见，暗里忽惊山鸟啼。
春未绿，鬓先丝。人间别久不成悲。谁教岁岁红莲夜，两处沈吟各自知。
鹧鸪天
辇路珠帘两行垂。千枝银烛舞僛々。东风历历红楼下，谁识三生杜牧之。
欢正好，夜何其。明朝春过小桃枝。鼓声渐远游人散，惆怅归来有月知。
鹧鸪天
爱日迎长月向圆。当年飞堕蕊珠仙。相门赫奕人争羡，阃则柔嘉世所贤。
罗纸贵，彩衣鲜。鼎来盛事乐无边。妇姑夫妇孙和子，同住人间五百年。
鹧鸪天
谁道他乡异故乡。泉江风物似湄湘。钗头缀糁萸偏紫，杯面浮金菊倍黄。
今共古，几重阳。休将往事更平章。舞衫歌扇姑随分，又得掀髯笑一场。
鹧鸪天
风雨潇潇旧满城。今年九日十分晴。且同北海邀佳客，共向东篱看落英。
罗绮队，管弦声。银山高处好同登。催租岂解妨诗兴，自是潘郎句未成。
鹧鸪天
鸾诰双双妇与姑。家尊荣宦到中都。暂时花县飞凫与，新看芝庭捧鹤书。
梅欲放，柳将舒。诞辰先占一阳初。清心堂下围红处，剩有长生酒满壶。
鹧鸪天
垂领纷纷已二毛。可堪州县尚徒劳。催科自笑阳城拙，勇退应惭靖节高。
来祝寿，笑儿曹。说椿说柏说蟠桃。世间底事非前定，妙理还须问浊醪。
鹧鸪天
人道今年秋较迟。木犀全未放些儿。不因诞节开千岁，争得今辰把一枝。
呼宝鼎，伴渠伊。堂萱喜色正融怡。儿前妇后孙曾从，岁岁称觞无尽期。
鹧鸪天
万里澄空没点云。素娥依旧驾冰轮。自缘人意看承别，未必清辉减一分。
倾白堕，拥红裙。不知谁主复谁宾。更筹易促愁分袂，又作东西南北人。
鹧鸪天
怪得欢声满十龙。诞辰和气敌严冬。安书莲幕欣频到，庆事花城喜屡逢。
琼液泛，宝熏浓。华堂交口祝椿松。阿姑同健夫偕老，会有重重锦诰封。
鹧鸪天
动地欢声遍十龙。元宵真赏与民同。春归莲焰参差里，人在蓬壶快乐中。
乘皓月，逐和风。凉舆归去莫匆匆。班春休道无千炬，也有星球数点红。
鹧鸪天
前数重阳后小春。中间十日是生辰。二年稳作栖鸾客，百里谁非贺燕人。
无一事，扰天真。年登八八愈精神。句稽宜解淹贤辙，黄发犹须上要津。
鹧鸪天
点检尊前主与宾。今宵依旧昨宵人。自缘笑语生和气，不为风光属小春。
香叆叇，酒清醇。山肴野蔌总前陈。掀髯抵掌君休怪，镜里星星白发新。
鹧鸪天
贺了生辰却贺冬。今年乐事又重重。寿香喷处芝兰馥，寿酒斟时琥珀浓。
偕桂隐，到花封。迎长介寿恰三逢。明年此日称觞罢，稳上肩舆九里松。
鹧鸪天
瓶里梅花香正浓。阶前更著锦熏笼。且留幡胜明朝戴，共庆桑蓬此日逢。
眉镇绿，脸长红。后堂无日不春风。明年定又强今岁，会有明珠入掌中。
鹧鸪天
令节标名自古闻。今宵银汉耿无云。难寻海上乘槎客，空诵河东乞巧文。
罗异果，炷名熏。纫针捻线漫纷纷。蓬莱底事回车处，暗想当年钿合分。
鹧鸪天
我离浏川七载强。去思那有召公棠。方怀旧友归鸿阁，忽枉高轩戏彩堂。
频举白，剩添香。剧谈不觉引杯长。官居也有城门禁，未到三更尽不妨。
鹧鸪天
古遂长沙千里遥。三年三处做生朝。试拈疏蕊铜瓶插，更把轻沈宝鼎烧。
杯绿泛，脸红潮。抱孙娱膝语声娇。官居只似私居样，管取寒松最后凋。
鹧鸪天
方是闲堂寿宴开。今回生日胜前回。慈闱斑貌看看到，别驾除书鼎鼎来。
粉彩服，滟金杯。缓歌慢舞不须催。明年此际称觞罢，醉向裴亭与定台。
鹧鸪天
屈指新年五十三。未嫌垂领雪毵毵。设弧届旦人交贺，题座无功我自惭。
荣莫羡，富休贪。寿龄也不慕彭聃。只思了却痴儿事，一榻香凝晓梦酣。
鹧鸪天
雨湿西风水面烟。一巾华发上溪船。帆迎山色来还去，橹破滩痕散复圆。
寻浊酒，试吟篇。避人鸥鹭更翩翩。五更犹作钱塘梦，睡觉方知过眼前。
鹧鸪天
烟禁荒荒雨湿云。近郊争出满城人。儿童藉草几成市，杯酒沾花不觉村。
身又老，眼增明。回头一任是红尘。山中谁信无寒食，涧上何如且采苹。
鹧鸪天
老去情怀酒味中。水边林下古人风。岁云暮矣江空晚，谁识儋州秃鬓翁。
人易远，语难工。春时犹记一尊同。苦心未免皆如此，只合挥弦目送鸿。
鹧鸪天
只唱离歌一叠休。玉溪浮动木兰舟。如何又对云烟晚，不道难禁草树秋。
空脉脉，忍悠悠。绸缪终是转绸缪。相思相见知何处，记取新欢说旧游。
鹧鸪天
便把山林寄此身。也须诗酒属吾人。仙家旧是金堂士，吏隐新收玉局名。
惟自乐，不忧贫。渊明谈笑更清真。年年眉寿登高后，醉帽常留菊满簪。
鹧鸪天
静乐堂中禅悦身。相家庆袭两家春。瑶池云气冲霄鹤，兰砌风标瑞世麟。
华屋邃，宝杯新。年年秋与月常明。笙箫且奏长生曲，宣劝还看送喜频。
鹧鸪天
看了香梅看瑞香。月桥花槛更云窗。不知是有春多少，玉水灵山醉几场。
闲蝶梦，褪蜂黄。尽温柔处尽端相。珠帘十里扬州路，赢得潘郎两鬓霜。
鹧鸪天
莫笑闲身老态多。避人避世欲如何。分明画出山阴道，太息吟成宁戚歌。
穿木石，泛烟波。从前魑魅喜人过。灵山西畔高溪上，一棹归来舞短蓑。
鹧鸪天
莫道庞公不入州。为谁歌酒也迟留。襟期别乘真难事，领略同游岂易谋。
他扰扰，自悠悠。香浮莱莉笑花头。一帘云影催诗雨，唤起佳人无限愁。
鹧鸪天
云到春飞若素期。柳条吹送落梅枝。冰壶表里谁能赋，玉鉴圆明且屈卮。
村舍北，郡楼西。治中风调只心知。不堪野老关门醉，想见山翁倒载时。
鹧鸪天
饮罢天厨碧玉觞。仙韶九奏少停章。何人采得扶桑椹，捣就蓝桥碧绀霜。
凡骨变，骤清凉。何须仙露与琼浆。君恩珍重浑如许，祝取天皇似玉皇。
鹧鸪天
睡袖无端几折香。有人丹脸可占霜。半窗月印梅犹瘦，一律瓶笙夜正长。
情艳艳，酒狂狂。小屏谁与画鸳鸯。解衣恰恨敲金钏，惊起春风傍枕囊。
鹧鸪天
搭柳阑干倚伫频。杏帘胡蝶绣床春。十年花骨东风泪，几点螺香素壁尘。
箫外月，梦中云。秦楼楚殿可怜身。新愁换尽风流性，偏恨鸳鸯不念人。
鹧鸪天
雁足无书古塞幽。一程烟草一程愁。帽檐尘重风吹野，帐角香销月满楼。
情思乱，梦魂浮。缃裙多忆敝貂裘。官河水静阑干暖，徙倚斜阳怨晚秋。
鹧鸪天
遥想庭闱上寿时。芝兰玉树俨成围。问娘鼎鼎修何行，一样都生及第儿。
春淡沲，日熹微。两头娘子玉东西。一杯更为诸孙寿，子舍新来恰上楣。
鹧鸪天
春漏逢欢恐不深。银花火树粲成林。酒中和乐无穷味，烛里光明一寸心。
金马朔，玉堂寻。风流文献未如今。连宵坐我东风里，春满肝脾月满襟。
鹧鸪天
公在春官我已归。公来东蜀我居西。及公自遂移潼日，正我由潼使遂时。
如有碍，巧相违。人生禁得几分飞。只祈彼此身长健，同处何曾有别离。
鹧鸪天
解后皇华并辔游。追随世好学风流。儿童拍手拦街笑，只是酸寒魏梓州。
千炬烛，数声讴。不知白了几人头。惺忪两眼看来惯，且得人心乐便休。
鹧鸪天
纤指轻拈小砑红。自调宫羽按歌童。寒余芍药阑边雨，香落酴醿架底风。
闲意态，小房栊。丁宁须满玉西东。一春醉得莺花老，不似年时怨玉容。
鹧鸪天
庭绿初圆结荫浓。香沟收拾旧梢红。池塘少歇鸣蛙雨，帘幕轻回舞燕风。
春又老，笑谁同。澹烟斜日小楼东。相思一曲临风笛，吹过云山第几重。
鹧鸪天
楼外银屏入望赊。楼前鸥鹭舞交加。穿林淅沥飞琼屑，度嶂缤纷过柳花。
歌白雪，醉流霞。晚寒寒似夜来些。明朝酒醒掀帘幕，帘幕依然卖酒家。
鹧鸪天
芳草萋萋入眼浓。一年花事又匆匆。吐舒桃脸今朝雨，零落梅妆昨夜风。
云接野，水连空。画栏十二倚谁同。两眉新恨无分付，独立苍苔数落红。
鹧鸪天
梦绕天涯去意浓。客愁春恨两匆匆。绿波初涨桃花浪，画鹢轻随柳絮风。
无笔力，判虚空。关山千里两心同。鱼书雁字都休问，只看啼痕翠袖红。
鹧鸪天
天理从来屈有信。东风到处物皆春。门前骢马权奇种，台上慈乌反哺心。
花岛屐，柳湖尊。好将长健傲长贫。诸孙认取翁翁意，插架诗书不负人。
鹧鸪天
柳际梅边腊雪干。钗头蝴蝶又成团。飘零萍梗江湖客，冷落笙箫灯火天。
浇浊酒，惜流年。牙旗夜市几时穿。太平乐事终须在，老去心情恐不然。
鹧鸪天
济楚偏宜淡薄妆。冰涵清润玉生香。只因梦峡成云雨，便拟吹箫跨凤皇。
新间阻，旧思量。多情翻不似垂杨。年年才到春三月，百计飞花入洞房。
鹧鸪天
雨过山花向晚香。烟丝空翠柳微茫。旧家丹灶何人葛，今日帘泉阿姥黄。
犀角枕，象牙床。椰心织簟昼生凉。杯行无算何曾醉，不觉罗浮日月长。
鹧鸪天
西畔双松百尺长。当时亲自见刘王。山前今日莲花水，往者将军洗马塘。
南粤路，汉宫墙。晚风历历说兴亡。摩挲东晋苍苔灶，细说仙翁炼药方。
鹧鸪天
翠幄张天见未曾。驼峰鹅掌出庖烹。醉酣浑是迷天地，但见尊前万点星。
人似玉，酒如饧。果盘簇饤不知名。东风吹我三山下，如在神霄上帝庭。
鹧鸪天
前度看花白发郎。平生痼疾是清狂。幸然无事污青史，省得教人奏赤章。
游侠窟，少年场。输他群谢与诸王。居人不识庚桑楚，弟子谁从魏伯阳。
鹧鸪天
诗变齐梁体已浇。香奁新制出唐朝。纷纷竞奏桑间曲，寂寂谁知爨下焦。
挥彩笔，展红绡。十分峭措称妖娆。可怜才子如公瑾，未有佳人敌小乔。
鹧鸪天
去日春山淡翠眉。到家恰好整寒衣。人归玉垒天应惜，舟过松江月半垂。
千万绪，两三卮。送君不忍与君违。书来频寄西边讯，是我江南肠断时。
鹧鸪天
谁向瑶台品凤箫。碧虚浮动桂花秋。风从帘幕吹香远，人在阑干等月高。
金粟地，蕊珠楼。佩云襟雾玉逍遥。仙娥已有玄霜约，便好骑鲸上九霄。
鹧鸪天
四壁图书静不哗。里湖深处隐人家。斑衣自斗百家彩，乌帽亲裁一幅纱。
新酿酒，旋烹茶。半溪霜月正梅花。前庭手种红兰树，看到春风第二芽。
鹧鸪天
鸠杖庞眉鹤发仙。诗中有史笔如椽。爱莲自是平生趣，吟到梅花晚更坚。
珍九鼎，食万钱。谁如有子彩衣鲜。蜀陈旧事君须记，贵盛还当具庆年。
鹧鸪天
白白江南一信霜。过都字不到衡阳。老嘉破帽并吹却，未省西风似此狂。
攀北斗，酌天浆。月香满似菊花黄。神仙暗度龙山劫，鸡犬人间百战场。
鹧鸪天
白发平津起袖然。燕飞定远望生还。世间最有团栾乐，又是平平过一年。
银信近，玉鞭先。东来西去爵衔鳣。人生有命迟迟好，且喜称觞寿母前。
鹧鸪天
占得春风五日先。至今住处是开元。写真若遇丹元子，只著当时宫锦船。
松戴雪，自苍然。八公花下少如前。看来天上多辛苦，且住人间五百年。
鹧鸪天
自入孤山分外香。南枝不改旧时妆。为曾盘里承青眼，一见溪头道胜常。
商山乐，又相羊。上方不复记传觞。橘中个个盘深窈，依倚东风局意长。
鹧鸪天
去年太岁田间土，明日香烟壁下尘。马上新人红又紫，眼前歌妓送还迎。
钗头燕，胜金紃。燕歌赵舞动南人。遗民植杖唐巾起，闲伴儿童看立春。
鹧鸪天
旧日桃符管送迎。灯球爆竹斗先赢。鹿门乱走团栾久，才到城门有鼓声。
梅弄雪，柳窥晴。残年犹自冷如冰。欲知春色招人醉，须是元宵与踏青。
鹧鸪天
暖逼酥枝渐渐融。双飞谁识蝶雌雄。歌声已逐行云去，花片偏来酒盏中。
眉月冷，画楼空。酒阑犹未见情钟。直须把烛穿花帐，方见佳人玉面红。
鹧鸪天
燕子时时度翠帘。柳寒犹未褪香绵。落花门巷家家雨，新火楼台处处烟。
情默默，恨恹恹。东风吹动画秋千。拆桐开尽莺声老，无奈春何只醉眠。
鹧鸪天
相傍清明晴便慳。闭门空自惜花残。海棠半坼难禁雨，燕子初归不耐寒。
金鸭冷，锦鹓闲。银釭空照小屏山。翠罗袖薄东风峭，独倚西楼第几阑。
鹧鸪天
潋滟湖光绿正肥。苏堤十里柳丝垂。轻便燕子低低舞，小巧莺儿恰恰啼。
花似锦，酒成池。对花对酒两相宜。水边莫话长安事，且请卿卿吃蛤蜊。
鹧鸪天
湖海相逢尽赏音。囊中粒剂值千金。单传扁鹊卢医术，不用杨高廓玉针。
三斛火，一壶冰。蓝桥捣熟隔云深。无方可疗相思病，有药难医薄幸心。
鹧鸪天
三径芳根自不群。每于霜后播清芬。枝头蛱蝶如羞见，篱外征鸿不可闻。
情脉脉，思纷纷。绕窗吟咏理余薰。卷帘人在西风里，知是新来瘦几分。
鹧鸪天
楼上谁将玉笛吹。山前水阔暝云低。劳劳燕子人千里，落落梨花雨一枝。
修禊近，卖饧时。故乡惟有梦相随。夜来折得江头柳，不是苏堤也皱眉。
鹧鸪天
却月凌风度雪清。何郎高咏照花明。一枝弄碧传幽信，半额涂黄拾晚荣。
春思淡，暗香轻。江南雨冷若为情。犹胜远隔潇湘水，忽到窗前梦不成。
鹧鸪天
谁折南枝傍小丛。佳人丰色与梅同。有花无叶真潇酒，不问胭脂借淡红。
应未许，嫁春风。天教雪月伴玲珑。池塘疏影伤幽独，何似横斜酒盏中。
鹧鸪天
蜜烛花光清夜阑。粉衣香翅绕团团。人犹认假为真实，蛾岂将灯作火看。
方叹息，为遮拦。也知爱处实难拼。忽然性命随烟焰，始觉从前被眼瞒。
鹧鸪天
病酒厌厌与睡宜。珠帘罗幕卷银泥。风来绿树花含笑，恨入西楼月敛眉。
惊瘦尽，怨归迟。休将桐叶更题诗。不知桥下无情水，流到天涯是几时。
鹧鸪天
不比江梅粉作华。天香肯作俗香夸。高悬蜡蓓蜂房密，遍挂金钟雁字斜。
侵月影，上窗纱。中央颜色自仙家。玉人插向乌云畔，浑似灵犀正透芽。
鹧鸪天
借问枝头昨夜春。已传消息到柴门。频看秀色无多艳，拖得清香不见痕。
山矗矗，水潾潾。村南村北冷销魂。人间不识春风面，羞见瑶台破月明。
鹧鸪天
玉惨花愁出凤城。莲花楼下柳青青。尊前一唱阳关后，别个人人第五程。
寻好梦，梦难成。况谁知我此时情。枕前泪共帘前雨，隔个窗儿滴到明。
鹧鸪天
画毂凋鞍狭路逢。一声肠断绣帘中。身无彩凤双飞翼，心有灵犀一点通。
金作屋，玉为笼。车如流水马游龙。刘郎已恨蓬山远，更隔蓬山几万重。
鹧鸪天
腊后春前暖律催。日和风软欲开梅。公方结客寻佳景，我亦忘形趁酒杯。
添歌管，续尊罍。更阑烛短未能回。清欢莫待相期约，乘兴来时便可来。
鹧鸪天
才子阴风度远关。清愁曾向画图看。山衔斗柄三星没，雪共月明千里寒。
新路陌，旧江干。崎岖谁叹客程难。临风更听昭华笛，簌簌梅花满地残。
鹧鸪天
暮雨朝云不自怜。放教春涨绿浮天。只令画阁临无地，宿昔新诗满系船。
青鸟外，白鸥前。几生香火旧因缘。酒阑山月移雕槛，歌罢江风拂玳筵。
鹧鸪天
已分江湖寄此生。长蓑短笠任阴晴。鸣桡细雨沧洲远，系舸斜阳画阁明。
奇绝处，未忘情。几时还得去寻盟。江妃定许捐双佩，渔父何劳笑独醒。
鹧鸪天
脱却儒冠着羽衣。青山绿水浩然归。看成鼎内真龙虎，管甚人间闲是非。
生羽翼，上烟霏。回头只见冢累累。未寻跨凤吹箫侣，且伴孤云独鹤飞。
鹧鸪天
本是瑶台月里仙。笑麾鸾鹤住人间。蟠桃一熟三千岁，剩对春风日月闲。
缡绶结，彩衣斑。孙枝相应傍门阑。年年同上长生酒，得见沧溟几度干。
鹧鸪天
王母瑶池景物鲜。蟠桃华实不知年。天教把定春风笑，来作人间长寿仙。
披蕊笈，诵云篇。朝朝香之篆炉烟。只将清静为真乐，合住春秋岁八千。
鹧鸪天
闲去街头赏大花。翠帷珠幰护豪华。西真宴罢群仙醉，千尺黄云错紫霞。
团粉黛，闹箫笳。使星躔处驻灵槎。定知今夜游仙梦，不落西京姚魏家。
鹧鸪天
遍赏扬州百种花。因循忘却鬓苍华。客闲惯刻分题烛，坐久还生醉眼霞。
催掺鼓，趁鸣笳。未应回首问归槎。清明寒食风烟地，判到今春不着家。
鹧鸪天
醉阅东风百种花。醒来长悔误随车。须知绿幕黄帘底，别有春藏姚魏家。
空想像，剩惊嗟。梦云从此漫天涯。二年得趁花前约，潘鬓缘愁恐更华。
鹧鸪天
间世文章万选钱。清时平步八花砖。大开紫府瑶池宴，正是橙黄橘绿天。
金烛里，玉堂前。翰林元是武夷仙。雍容草罢明堂诏，留取天香馥寿筵。
鹧鸪天
豆蔻梢头春意浓。薄罗衫子柳腰风。人间乍识瑶池似，天上浑疑月殿空。
眉黛小，髻云松。背人欲整又还慵。多应没个藏娇处，满镜桃花带雨红。
鹧鸪天
天近祅知雨露浓。湖山无日不春风。闲花野草皆掀舞，曾在君王愿盼中。
时易得，会难逢。朝为逆旅暮三公。蛟龙得雨飞无便，鸡犬腾云夙有功。
鹧鸪天
宽尽香罗金缕衣。心情不似旧家时。万丝柳暗才飞絮，一点梅酸已着枝。
金底背，玉东西。前欢赢得两相思。伤心不及风前燕，犹解穿帘度幕飞。
鹧鸪天
横素桥边景最佳。绿波清浅见琼沙。衔泥燕子迎风絮，得食鱼儿趁浪花。
春已暮，日初斜。画船箫鼓是谁家。兰桡欲去空留恋，醉倚兰干看晚霞。
鹧鸪天
庾岭移来傍桂业。绕花安敢望凌风。癯儒合作孤芳伴，四面相看一笑同。
冰照座，玉横空。雪花零落暗香中。有人醉倚阑干畔，付与江南老画工。
鹧鸪天
好景良辰造物慳。一年灯火遽摧残。雨淋夹道星千点，雪阻游人路九盘。
停社舞，撤宾筵。谩烧银烛照金莲。不如我入香山社，一盏青灯说夜禅。
鹧鸪天
清晓南窗笑语喧。今朝生日胜从前。鹤吞沆瀣神逾爽，松饱风霜节更坚。
调气马，殖心田。几曾佞佛与夸仙。戏衫脱了浑无累，快活人间百十年。
鹧鸪天
睡鸭徘徊烟缕长。日高春困不成妆。步欹草色金莲润，捻断花鬓玉笋香。
轻洛浦，笑巫阳。锦纹亲织寄檀郎。儿家闭户藏春色，戏蝶游蜂不敢狂。
鹧鸪天
帘幕祥风动玉钩。凤箫声彻瑞烟浮。萧郎玉女来相会，今日齐眉醉玉楼。
同富贵、共风流。一封花诰一封侯。更须有子腰金斗，镜里双鸾到白头。
鹧鸪天
岸柳阴阴跃锦鳞。并湖莲子恰尝新。谁教故岁应官去，会老堂中少个人。
归未久，意弥亲。吹香不断酒倾银。行藏判已天公付，且斗而今见在身。
鹧鸪天
槛外长江浪拍空。萧萧红蓼白苹风。三秋告稔三农庆，九日追欢九客同。
烟渚北，月岩东。莫嫌光景太匆匆。登龙戏马英雄事，都在南数一啸中。
鹧鸪天
圉圉洋洋各自由。或行或舞或沉浮。观鱼未必知鱼乐，政恐清波照白头。
休结纲，莫垂钩。机心一露使鱼愁。终知不是池中物，掉尾江湖汗漫游。
鹧鸪天
九十吾家两寿星。今夫人赛昔夫人。百年转眼新开帙，十月循环小有春。
生日到，转精神。目光如镜步如云。年年长侍华堂宴，子子孙孙孙又孙。
鹧鸪天
寿母开年九十三。佳辰就养大江南。缇屏晃耀新宁国，绣斧斓斑老朴庵。
倾玉斝，擘黄柑。两孙垂绶碧于蓝。便当刊颂崆峒顶，留与千年作美谈。
鹧鸪天
帝里风光别是天。花如锦绣柳如烟。还逢令节春三二，又庆慈闱岁八千。
斟寿斝，列长筵。子孙何以咏高年。各裒千首西湖什，一度生朝献一篇。
鹧鸪天
彩结轻车五马随。倾城争出看花枝。笙歌十里岩前去，灯火千门月下归。
莲炬引，老莱衣。蛾眉无数卷帘窥。谁知万里逢灯夕，却胜寻常三五时。
鹧鸪天
天遣丰年祝母龄。人人安业即安亲。探支十日新阳福，来献千秋古佛身。
儿捧盏，妇倾瓶。更欣筵上有嘉宾。紫驼出釜双台馈，玉节升堂两使星。
鹧鸪天
恰则重阳信宿前。菊潭先寿濮阳仙。暂陪明月清风夜，共醉孤云落照边。
群玉府，紫微天。看看东璧二星连。月中斫桂吴夫子，定是长生不记年。
鹧鸪天
莫惜花前泥酒壶。沙场千步锦平铺。将军闲试临边手，按出吴宫小阵图。
清露里，晓霜馀。娇红淡白更怜渠。人间落木萧萧下，独倚秋江画不如。
鹧鸪天
艳朵珍丛间舞衣。蹴球场外打红围。小舆穿入花深处，且住簪花醉一卮。
秋欲尽，最怜伊。江梅未破菊离披。情知不与韶华竞，回首西风怨阿谁。
鹧鸪天
绿色吴笺覆古苔。濡毫重拟赋幽怀。杏花帘外莺将老，杨柳楼前燕不来。
倚玉枕，坠瑶钗。午窗轻梦绕秦淮。玉鞭何处贪游冶，寻遍春风十二街。
鹧鸪天
一径萧条落叶深。离肠凄断月明砧。征鸿送恨连云起，促织惊秋傍砌吟。
风悄悄，夜沈沈。鸳机坐冷晓霜侵。挑成锦字心相向，未必君心似妾心。
鹧鸪天
多病春来事事慵。偶因扑蝶到庭中。落红万叠花经雨，斜碧千条柳因风。
深院宇，小帘栊。几年离别恰相逢。擎觞未饮心先醉，为有春愁似酒浓。
鹧鸪天
行尽春山春事空。别愁离恨满江东。三更鼓润官楼雨，五夜灯残客舍风。
寒淡淡，晓胧胧。黄鸡催断丑时钟。紫骝嚼勒金衔响，卫破飞花一道红。
鹧鸪天
一曲危弦断客肠。津桥捩柂转牙樯。江心云带蒲帆重，楼上风吹粉泪香。
瑶草碧，柳芽黄。载将离恨过潇湘。请君看取东流水，方识人间别意长。
鹧鸪天
病去那知春事深。流莺唤起惜春心。桐舒碧叶慳三寸，柳引金丝可一寻。
怜绣阁，对云岑。苦无多力懒登临。翠罗衫底寒犹在，弱骨难支瘦不禁。
鹧鸪天
高杏酣酣出短墙。垂杨袅袅蘸池塘。文鸳藉草眠春昼，金鲫吹波弄夕阳。
间倚镜，理明妆。自翻银叶炷衙香。鸣鞭已过青楼曲，不是刘郎定阮郎。
鹧鸪天
公子诗成著锦袍。王家桃叶旧妖娆。檀槽摐急斜金雁，彩袖翩跹亸翠翘。
沈水过，懒重烧。十分浓醉十分娇。复罗帐里春寒少，只恐香酥拍渐消。
鹧鸪天
裙曳湘波六幅缣。风流体段总无嫌。歌翻檀口朱樱小，拍弄红牙玉笋纤。
腔子里，字儿添。嘲撩风月性多般。忔憎声里金珠进，惊起梁尘落舞帘。
鹧鸪天
意态婵娟画不如。莹然初日照芙蕖。笑捐琼佩遗交甫，肯把文梭掷幼舆。
花上蝶，水中凫。芳心密意两相于。情知不作庭前柳，到得秋来日日疏。
鹧鸪天
凤尾鬟香再叠梳。藕丝衫嫩蹙双鱼。间收末利熏藤枕，自插芙蓉绕翠厨。
新浴后，浅妆初。衙夫人帖学行书。西窗一霎黄昏雨，笑问新凉饮酒无。
鹧鸪天
沈水香销梦半醒。斜阳恰照竹间亭，戏临小草书团扇，自拣残花插净瓶。
莺宛转，燕丁宁。晴波不动晚山青。玉人只怨春归去，不道槐云绿满庭。
鹧鸪天
雨过芙蕖叶叶凉。摩挲短发照横塘。一行归鹭拖秋色，几树呜蝉饯夕阳。
花侧畔，柳旁相。微云澹月又昏黄。风流不在谈锋胜，袖手无言味最长。
鹧鸪天
天气清和仅两旬。一旬前是佛生辰。当年来应徐卿梦，此夕遥瞻寿宿明。
拚一笑，对诸贤。山翁何以祝龟龄。蟠桃瓜枣皆虚诞，愿把阴功福后人。
鹧鸪天
瑞气氤氲人绛纱。水沉香荐碧流霞。疏梅欲破风前蕊，冷菊犹开霜后花。
销粉黛，减铅华。药炉经卷好生涯。络滨侍从他年贵，便是蟠桃王母家。
鹧鸪天
万点胭脂落日烘。坐间酒面散微红。谁教艳质撩潘鬓，生怕朝云逐楚风。
寻画烛，照芳容。夜深两行锦灯笼。朱唇翠袖休凝伫，几许春情睡思中。
鹧鸪天
蜀锦吴绫剪染成。东皇花令一番新。风帘不碍寻巢燕，雨叶偏禁斗草人。
非病酒，不关春。恨如芳草思连云。西楼角畔双桃树，几许浓苞等露匀。
鹧鸪天
只有梅花是故人。岁寒情分更相亲。红鸾跨碧江头路，紫府分香月下身。
君既去，我离群。天涯白发怕逢春。西湖苍莽烟波里，来岁梅时痛忆君。
鹧鸪天
海上蟠桃月样圆。从头屈指几千年。双成已报春消息，轮与萧郎半月前。
风露晓，月华鲜。兽炉烟袅水沉烟。骑鸾鞚鹤休归去，留取人间作女仙。
鹧鸪天
落落南班间世英。风流人物汉更生。当时良月垂孤处，天女惊香下广庭。
鲸作量，兕为觥。尽倾家酿祝修龄。校雠天禄须君辈，藜杖看陪太乙皇。
鹧鸪天
瑞霭朝迷紫极宫。梅香轻度琐窗风。关西都护生时节，来吐芳心献寿钟。
头未白，频先红。臂强方解挽雕功。银符玉帐轻毡在，稳著功名继乃翁。
鹧鸪天
虎踞龙蟠万古雄。横飞一节大江东。今归定作鸾坡客，笔底山川写不穷。
吟絮柳，赋东风。年年春在建章宫。天教随佛生人世，恰似河沙寿我公。
鹧鸪天
万里霜空爽气高。翩翩天雁薄云霄。佳祥已协当年梦，岂但非熊可珥貂。
金笏带，紫花袍。朱衣双引玉宸朝。百年富贵须平步，仍有功名信史褒。
鹧鸪天
九凤箫低彩雾高。鸾车鹤驭下层霄。天教来辅长生帝，宝殿千秋侍赭袍。
飞急召，促归朝。沙路稳为马蹄娇。功成并画兰台上，奎画重看御赞褒。
鹧鸪天
天与君王管晏才。尚书两曳履声来。今朝望着楼头看，已有台星照斗魁。
金蹀躞，玉崔嵬。天香满袖早朝回。中书尚享无穷考，长揖南风醉寿杯。
鹧鸪天
寿菊才开三四葩。秋光着意主人家。清香未许人间识，先借重阳醉紫霞。
儿绿绶，母金花。斑衣庭下乐无涯。要知他日中书考，细数沙堤堤上沙。
鹧鸪天
去日清霜菊满丛。归来高柳絮缠空。长驱万里山收瘴，径度层波海不风。
阴德遍，岭西东。天教慈母寿无穷。遥知今夕称觞处，衣彩还将衣绣同。
鹧鸪天
阿母蟠桃下记春。长沙星里寿星明。金花罗纸新裁诏，具叶傍行别绶经。
同龙子，祝龟龄。天教二老鬓长青。明年今日称觞处，更有孙枝满谢庭。
鹧鸪天
楚楚吾家千里驹。老人心事正开渠。风流不减庭前玉，爱惜真如掌上珠。
纡绿绶，荐方壶。老人沉醉弟兄扶。问将何物为儿寿，付与家传万卷书。
鹧鸪天
载地分符衣绣衣。棠阴处处浙东西。政成已可书银笔，词鹿仍堪付雪儿。
春未半，日方迟。御沟金袅柳如丝。凤池留得梅花住，欲与先竹荐寿卮。
鹧鸪天
内乐清虚息万缘。逍遥真是地行仙。徒他玉带金鱼贵，听我纶巾羽扇便。
倾九酝，祝长年。休辞潋滟十分舡。来年此日称觞处，定有重孙戏膝前。
鹧鸪天
清晓祥云绕碧天。老人星忽下南躔。庭兰共酌长生酒，持上华堂彩侍前。
开绮席，舞朱颜。轻红莲叶荐金盘。沉香小院浑先暑，更有杯传数百年。
鹧鸪天
衣润红绡梅欲黄。几年欢意属华堂。红颜阿母逢占虺，班鬓儿童尽举觞。
麟作脯，玉为浆。从今三万六千场。桑麻休说桑田变，自是经门日月长。
鹧鸪天
六曲银屏梦隔云。半分莺影匣生尘。别来可是春愁觉，试著轻衫不贴身。
风月夜，短长亭。也须闻得子规声。归时莫看花梢上，但看芳洲绿浅深。
鹧鸪天
金屋无人夜剪缯。宝钗翻作齿痕轻。临长执手殷勤送，衬取萧郎两鬓青。
听嘱付，好看承。千金不抵此时情。明年宴罢琼林晚，酒面微红相映明。
鹧鸪天
欲寿中山不老仙。寿词更拟办千篇。九蓂日秀尧阶地，五色云祥鲁观天。
吟逸老，醉逃禅。香传丹桂子孙贤。莫言大器韬藏久，犹是梁魁擢第年。
鹧鸪天
柳色青青罩翠烟。花光灼灼映临川。欲知窈窕呈祥日，恰近清明淑景天。
浮瑞霭，庆真仙。不须男女祝椿年。异时早约西王母，剩折蟠桃荐寿筵。
鹧鸪天
曾唱阳关送客时，临岐借酒话分离。如今酒被多情苦，却唱阳关去别伊。
欢会远，渺难期。黄垆门掩昼阴迟。青楼更有痴儿女，谩忆胡姬捧劝词。
临江仙
太史占天云物好，初阳律合黄钟。日缠南极北郊风。雪花先柳絮，飞舞透帘栊。
圣运时和兼岁稔，歌欢处处皆同。簪声相庆晓光中。金炉红兽炭，一举寿杯空。
临江仙
遍地残花庭院静，流莺对对相过。万条风柳间婆娑。樱桃初弄色，萱草自成窠。
早是芳菲时节晚，追游期会无多。眉山敛翠近秋波。日长初睡起，愁与病相和。
临江仙
诗句端来磨我钝，钝锥不解生芒。欢颜为我解冰霜。酒阑清梦觉，春草满地塘。
应念雪堂坡下老，昔年共采芸香。功成名遂早还乡。回车来过我，乔木拥千章。
临江仙
我劝髯张归去好，从来自己忘情。尘心消尽道心平。江南与塞北，何处不堪行。
俎豆庚桑真过矣，凭君说与南荣。愿闻吴越报丰登。君王如有问，结袜赖王生。
临江仙
自古相从休务日，何妨低唱微吟。天垂云重作春阴。坐中人半醉，帘外雪将深。
闻道分司狂御史，紫云无路追寻。凄风寒雨是骎骎。问囚长损气，见鹤忽惊心。
临江仙
忘却成都来十载，因君未免思量。凭将清泪洒江阳。故山知好在，孤客自悲凉。
坐上别愁君未见，归来欲断无肠。殷勤且更尽离觞。此身如传舍，何处是吾乡。
临江仙
尊酒何人怀李白，草堂遥指江东。珠帘十里卷香风。花开又花谢，离恨几千重。
轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。
临江仙
九十日春都过了，贪忙何处追游。三分春色一分愁。雨翻榆荚阵，风转柳花球。
阆苑先生须自责，蟠桃动是千秋。不知人世苦厌求。东皇不拘束，肯为使君留。
临江仙
四大从来都遍满，此间风水何疑。故应为我发新诗。幽花香涧谷，寒藻舞沦漪。
借与玉川生两腋，天仙未必相思。还凭流水送人归。层巅余落日，草露已沾衣。
临江仙
一别都门三改火，天涯踏尽红尘。依然一笑作春温。无波真古井，有节是秋筠。
惆怅孤帆连夜发，送行淡月微云。尊前不用翠眉颦。人生如逆旅，我亦是行人。
临江仙
多病休文都瘦损，不堪金带垂腰。望湖楼上暗香飘。和风春弄袖，明月夜闻箫。
酒醒梦回清漏永，隐床无限更潮。佳人不见董娇饶。徘徊花上月，空度可怜宵。
临江仙
夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。
长恨此身非我有，何时忘却营营。夜阑风静縠纹平。小舟从此逝，江海寄余生。
临江仙
冬夜夜寒冰合井，画堂明月侵帏。青缸明灭照悲啼。青缸挑欲尽，粉泪裛还垂。
未尽一尊先掩泪，歌声半带清悲。情声两尽莫相违。欲知肠断处，梁上暗尘飞。
临江仙
谁道东阳都瘦损，凝然点漆精神。瑶林终自隔风尘。试看披鹤氅，仍是谪仙人。
省可清言挥玉尘，真须保器全真。风流何似道家纯。不应同蜀客，惟爱卓文君。
临江仙
昨夜渡江何处宿，望中疑是秦淮。月明谁起笛中哀。多情王谢女，相逐过江来。
云雨未成还又散，思量好事难谐。凭陵急桨两相催。相伊归去后，应似我情怀。
临江仙
知有阆风花解语，从来只许传闻。光明休咏汉宫新。拥身疑有月，衬步恨无云。
莫把金樽容易劝，坐来几度销魂。不知仙骨在何人。好将千岁日，占断四时春。
临江仙
九十日春都过了，寻常偶到江皋。水容山态两相饶。草平天一色，风暖燕双高。
酒病厌厌何计那，飞红更送无聊。莺声犹似耳边娇。难回巫峡梦，空恨武陵桃。
临江仙
偶向凌歊台上望，春光已过三分。江山重叠倍销魂。风花飞有态，烟絮坠无痕。
已是年来伤感甚，那堪旧恨仍存。清愁满眼共谁论。却应台下草，不解忆王孙。
临江仙
难得今朝风日好，春光佳思平分。虽然公子暗招魂。其如抬眼看，都是旧时痕。
酒到强寻欢日路，坐来谁为温存。落花流水不堪论。何时弦上意，重为拂桐孙。
临江仙
青润奇峰名韫玉，温其质并琼瑶。中分瀑布写云涛。双峦呈翠色，气象两相高。
珍重幽人诚好事，绿窗聊助风骚。寄言俗客莫相嘲。物轻人意重，千里赠鹅毛。
临江仙
折柳门前鹦鹉绿，河梁小驻归船。不堪花发对离筵。孤村啼鴂日，深院落花天。
文采弟兄真叠玉，赤霄去路谁先。明朝便恐各风烟。江山如有恨，桃李自无言。
临江仙
今夜征帆何处落，烟村几点人家。莫惊双泪向风斜。渔人西塞曲，商女后庭花。
从此五湖归去好，一杯酒送生涯。多情犹解惜年华。春闺重见处，霜鬓不须嗟。
临江仙
千里潇湘挼蓝浦，兰桡昔日曾经。月高风定露华清。微波澄不动，冷浸一天星。
独倚危樯情悄悄，遥闻妃瑟泠泠。新声含尽古今情。曲终人不见，江上数峰青。
临江仙
为爱西庄花满树，朝朝来扣柴门。墙头遥见簇红云。恍然迷处所，疑入武陵源。
花外飞来寒食雨，一时留住游人。村醪随意两三巡。折花头上戴，记取一年春。
临江仙
十里红楼依绿水，当年多少风流。高楼重上使人愁。远山将落日，依旧上帘钩。
一曲琵琶思往事，青衫泪满江州。访邻休问杜家秋。寒烟沙外鸟，残雪渡傍舟。
临江仙
客路光阴浑草草，等闲过了元宵。村鸡啼月下林梢。鸾声惊宿鸟，霜气入重貂。
漠漠风沙千里暗，举头一望魂消。问君何事不辞劳。平生经世意，只恐负清朝。
临江仙
枝上粉香吹欲尽，依前庭院春风。更谁同绕摘芳丛。漏残金兽冷，信断锦屏空。
看结灯花愁不睡，酒阑无梦相逢。凄凉长判一生中。不如云外月，永夜在房栊。
临江仙
尽说彭门新半刾，昆吾剸玉如泥。功名余事不须为。才情诗里见，风味酒边知。
好在阿咸同老也，青云往岁心期。千钟百首兴来时。伯伦从妇劝，元亮信儿痴。
临江仙
十岁儿曹同砚席，华裾织翠如葱。一生心事醉吟中。相逢俱白首，无语对西风。
莫道樽前情调减，衰颜得酒能红。可怜此会意无穷。夜阑人总睡，独绕菊花丛。
临江仙
曾唱牡丹留客饮，明年何处相逢。忽惊鹊起落悟桐。绿荷多少恨，回首背西风。
莫叹今宵身是客，一尊未晓犹同。此身应以去来鸿。江湖春水阔，归梦故园中。
临江仙
常记河阳花县里，恰如饭颗山逢。春城何处满丝桐。纶巾并羽扇，君有古人风。
重向梁王台畔见，黄花绿酒谁同。新诗别后寄南鸿。回头思照碧，人在白云中。
临江仙
谪宦江城无屋买，残僧野寺相依。松间药臼竹间衣。水穷行到处，云起坐看时。
一个幽禽缘底事，苦来醉耳边啼。月斜西院愈声悲。青山无限好，犹道不如归。
临江仙
身外闲愁空满眼，就中欢事常稀。明年应赋送君诗。试从今夜数，相会几多时。
浅酒欲邀谁共劝，深情惟有君知。东溪春近好同归。柳垂江上影，梅谢雪中枝。
临江仙
自古齐山重九胜，登临梦想依依。偶来恰值菊花时。难逢开口笑，须插满头归。
昨夜一江风色好，平明秋浦帆飞。可怜如赴史君期。且当酬令节，不用叹斜晖。
临江仙
马上匆匆听鹊喜，朦胧月淡黄昏。碧罗双扇拥朝云。粉光先辨脸，朱色怎分唇。
暂别宝奁蛛网遍，春风泪污榴裙。香笺小字寄行云。纤腰非学楚，宽带为思君。
临江仙
离别寻常今白首，更须竹雨萧萧。不应都占世间豪。清风居士手，杨柳洛城腰。
文字功名真自误，从今好月良宵。只消怜取董娇饶。修门君自到，不用我词招。
临江仙
君似苍崖千仞竹，一枝孤映蒿萧。箪瓢不减万钟豪。闲情搔短发，佳句咏纤腰。
罢酒兰舟回楚柂，相思何处今宵。淮南幽桂水云饶。他年春草恨，应有小山招。
临江仙
离别寻常今白首，更须竹雨萧萧。不应都占世间豪。清风居士手，杨柳洛城腰。
文字功名真自误，从今好月良宵。只消怜取董娇饶。修门君自到，不用我词招。
临江仙
官样初黄过闺九。鲜妍时更宜寒。挽回人意不成阑。香罗堆叶密，芳意著心单。
过与后房歌舞手，轻盈喜色生颜。堕钗拥髻与垂鬟。欲知谁称面，遍插一枝看。
临江仙
闻道洛阳花正好，家家庭户春风。道人饮去百壶空。年年花下醉，看谢几番红。
此别又从何处去，风萍一任西东。语声虽异笑声同。一轮深夜月，何处不相逢。
临江仙
玉树临风宾欲散，黄昏约马嘶庭。幽欢未尽有余清。琼糜方一啜，银烛已双擎。
坐久香津生齿颊，何须五斗消酲。艳歌声里醉魂醒。明年思此会，旌旆想登瀛。
临江仙
双舸亭亭横晚渚，城中飞观嵯峨。画桥灯火照清波。玉钩平浸水，金锁半沈河。
试问无情堤上柳，也应厌听离歌。人生无奈别离何。夜长嫌梦短，泪少怕愁多。
临江仙
忆昔西池池上饮，年年多少欢娱。别来不寄一行书。寻常相见了，犹道不如初。
安稳锦屏今夜梦，月明好渡江湖。相思休问定何如。情知春去后，管得落花无。
临江仙
谩道追欢惟九日，年年此恨偏浓。今朝吹帽与谁同。黄花都未拆，和泪泣西风。
应恐登临肠更断，故交烟雨迷空。为君一曲送飞鸿。谁能推毂我，深入醉乡中。
临江仙
本是白萍洲畔客，虎符卧镇江城。归来犹得趁鸥盟。柳丝摇晓市，杜若遍芳汀。
莫惜飞觞仍堕帻，柳边依约莺声。水秋鲈熟正关情。只愁宣室召，未许钓船轻。
临江仙
猎猎风蒲初暑过，萧然庭户秋清。野航渡口带烟横。晚山千万叠，别鹤两三声。
秋水芙蓉聊荡桨，一樽同破愁城。蓼花滩上白鸥明。暮云连极浦，急雨暗长汀。
临江仙
古寺长廊清夜美，风松烟桧萧然。石阑干外上疏帘。过云闲窈窕，斜月静婵娟。
独自徘徊无个事，瑶琴试奏流泉。曲终谁见枕琴眠。香残虬尾细，灯暗玉虫偏。
临江仙
莫恨那回容易别，不妨久远情肠。为人留下旧风光。花枝长好在，馥馥十年香。
便是旧时帘外月，却来小槛低窗。朦胧影里淡梳妆。相看如梦寐，回首乍思量。
临江仙
闻道长安灯夜好，雕轮宝马如云。蓬莱清浅对觚棱。玉皇开碧落，银界失黄昏。
谁见江南憔悴客，端忧懒步芳尘。小屏风畔冷香凝。酒浓春入梦，窗破月寻人。
临江仙
过尽清明三月雨，东风才到溪滨。画工传得已非真。青君著意处，桃李未为伦。
倚槛盈盈如欲语，就中拈足花神。自然亭馆一番新。从今观绝品，不独洛阳人。
临江仙
郊外黄垓端可厌，归来移病香闺。象床珍簟共委蛇。耆婆寻草尽，天女散花迟。
小雨作寒秋意晚，檐声与梦相宜。冷侵罗幌酒烟微。试评书五朵，何似画双眉。
临江仙
自古吴兴称冷僻，菰城水浸粼粼。回星难望使车尘。如何三日饮，并有五行人。
文似枚皋加敏速，记书易若张巡。幕中无用郄嘉宾。他年浮枣会，莫忘两溪春。
临江仙
千古乌程新酿美，玉觞风过粼粼。歌声未辨起梁尘。九天持斧客，来作绣衣人。
夙有辞华惊乙览，传闻献颂东巡。未应握节久宾宾。一封驰诏旨，却醉上林春。
临江仙
小样洪河分九曲，飞泉环绕粼粼。青莲往事已成尘。羽觞浮玉甃，宝剑捧金人。
绿绮且依流水调，蓬蓬酹鼓催巡。玉堂词客是佳宾。茂林修竹地，大胜永和春。
临江仙
倦客身同舟不系，轻帆来访儒仙。春风元巳艳阳天。夭桃方散锦，高柳欲飞绵。
千古海昌佳绝地，双凫暂此留连。通宵娱客破芳尊。兰亭修禊事，梓泽醉名园。
临江仙
雪壁歌词题尚湿，春风又见轻红。一枝斜插映头峰。不辞连夜赏，银烛透纱笼。
白发欺人今老矣，尊前羞见繁秾。清香尤嫪虎溪风。海棠须避席，佳种谩蚕丛。
临江仙
一曲阳关肠断处，临风惨对离尊。红妆揭调十分斟。古来多聚散，正似岭头云。
昨夜晴霄千里月，向人无限多情。娟娟今夜满虚庭。一帆随浪去，却照画船轻。
临江仙
宝晋轩窗临望处，山围水绕林萦。不堪回首到江城。墙趺围瓦砾，鸥鹭见人惊。
日愿太平归旧里，更无余事关情。小营茅舍倚云汀。四时风月里，还我醉腾腾。
临江仙
野外不堪无胜侣，笑谈安得君同。四时景物一壶中。醉余临望处，远岫数重重。
溪上新荷初出水，花房半弄微红。晓风萧爽韵疏松。娟娟明月上，人在广寒宫。
临江仙
后院短墙临绿水，春风急管繁弦。问谁亲按小婵娟。玉堂真学士，琳馆地行仙。
安得此身来此处，依稀一梦梨园。江南刺史谩垂涎。据鞍肠已断，何况到尊前。
临江仙
六六云从龙戏月，天颜带笑尝新。年年回首建溪春。香甘先玉食，珍宠在枫宸。
赐品暂醒歌里醉，延和行对台臣。宫瓯浮雪乳花匀。九重清昼永，宣坐议东巡。
临江仙
莫怪精神都素淡，全谙千载松头。羽人幽意苦相投。殷勤争点写，展转动吟酬。
况有咸阳兄弟事，教人闻见忘忧。我生曾是眷仙标。一从挥洒后，相继未能休。
临江仙
自古清真灵妙降，安妃来就杨君。因缘冥会异常伦。仙风聊设相，真道本无亲。
惟有元规能访问，深将此意相闻。大家宜赏缀新文。免教尘世士，诮笑上天人。
临江仙
蠢动含灵天赋与，逍遥性分元均。莫生异见乱吾真。只今中有主，浑与化为人。
那更徽词清彻底，轻埃欲染无因。惟应得此便凝神。百魔咸息战，六道永停轮。
临江仙
闻道今年春信早，梅花不怕余寒。凭君先向近南看。香苞开遍未。莫待北枝残。
肠断陇头他日恨，江南几驿征鞍。一杯聊与尽余欢。风情何似我，老去未应阑。
临江仙
梦里江南浑不记，只君幽户难忘。夜来急雪绕东堂。竹窗松径里，何处问归航。
瓮底新醅应已熟，一尊知与谁尝。会须雄笔卷苍茫。雪涛声隐户，琼玉照颓墙。
临江仙
碧瓦新霜侵晓梦，黄花已过清秋。风帆何处挂扁舟。故人归欲尽，残日更回头。
乐圃桥边烦借问，有人高卧江楼。寄声聊为诉离忧。桂丛应已老，何事久淹留。
临江仙
闻道安车来过我，百花未敢飘零。疾催弦管送杯行。五朝瞻旧老，挥尘听风生。
凤诏远从天上落，高堂燕喜初醒。莫言白发减风情。此时谁得似，饮罢却精明。
临江仙
唱彻阳关分别袂，佳人粉泪空零。请君重作醉歌行。一欢须痛饮，回首念平生。
却怪老来风味减，半酣易逐愁醒。因花那更赋闲情。鬓毛今尔耳，空笑老渊明。
临江仙
潋滟湖光供一笑，未须醉日论千。将军曾记旧临边。野塘新水漫，烟岸藕如船。
却怪情多春又老，回肠易逐愁煎。何如旌旆郁相连。凯歌归玉帐，锦帽碧油前。
临江仙
不与群芳争绝艳，化工自许寒梅。一枝临晚照歌台。眼明浑未见，弦管莫惊催。
记取刘郎归去路，千年应话天台。酒阑不惜更重陪。夜寒衣袂薄，犹有暗香回。
临江仙
三日疾风吹浩荡，绿芜未遍平沙。约回残影射明霞。水光遥泛坐，烟柳卧欹斜。
霜鬓不堪春点检，留连又见芳华。一枝重插去年花。此身江海梦，何处定吾家。
临江仙
自笑天涯无定准，飘然到处迟留。兴阑却上五湖舟。鲈莼新有味，碧树已惊秋。
台上微凉初过雨，一尊聊记同游。寄声时为到沧洲。遥知欹枕处，万壑看交流。
临江仙
山半飞泉鸣玉珮，回波倒卷粼粼。解巾聊濯十年尘。青山应却怪，此段久无人。
行乐应须贤太守，风光过眼逡巡。不辞常作坐中宾。只愁花解笑，衰鬓不宜春。
临江仙
手种千株桃李树，参差半已成阴。主人何事马骎骎。二年江海路，空负种花心。
试向中间安小槛，此还长要追寻。却惊摇落动悲吟。春归知早晚，为我变层林。
临江仙
绝顶参差千嶂列，不知空水相浮。下临湖海见三州。落霞横暮景，为客小迟留。
卷尽微云天更阔，此行不负清秋。忽惊河汉近人流。青霄元有路，一笑倚琼楼。
临江仙
一醉三年那易得，应须大白同浮。已知绝景是吾州。姮娥仍有意，更肯为人留。
万籁无声遥夜永，人间未识高秋。从来我客尽风流。故知怜老子，尤胜在南楼。
临江仙
卷地惊风吹雨去，却看香雾轻浮。遥知清影遍南州。万峰横玉立，谁为此山留。
邂逅一欢须共惜，年年长记今秋。平生江海恨飘流。元龙真老懒，无意卧高楼。
临江仙
一醉年年今夜月，酒船聊更同浮。恨无羯鼓打梁州。遗声犹好在，风景一时留。
老去狂歌君勿笑，已拚双鬓成秋。会须击节溯中流。一声云外笛，惊看水明楼。
临江仙
草草一年真过梦，此生不恨萍浮。且令从事到青州。已能从辟谷，那更话封留。
好月尚寻当日约，故人何啻三秋。援琴欲写竹间流。此声谁解听，空上仲宣楼。
临江仙
柳外双旌斜照日，匆匆去意难留。大江旁畔老诸侯。举觞仍气概，觅句更风流。
迟暮不堪容易别，溪声为写离愁。自从今日转船头。他时扶杖叟，独立向沧洲。
临江仙
落日西风原上好，笛声谁奏伊凉。缓寻山径掇幽芳。平生真自许，江海老潜郎。
最爱杯中浮蚁闹，鹅儿破壳娇黄。使君醉里是家乡。更追修禊帖，一咏一传觞。
临江仙
台上风光浓欲滴，傍阑芳桂阴成。乱山相对长官青。琢诗能句好，举酒见心倾。
团扇不应秋后弃，几年仁惠风行。渭城柳色若为情。一尊松竹底，三唱和秋声。
临江仙
青琐窗深红兽暖，灯前共倒金尊。数枝梅浸玉壶春。雪明浑似晓，香重欲成云。
户外马嘶催客起，席间欢意留人。从他微霰落纷纷。不妨吹酒面，归去醒余醺。
临江仙
家住天门阊阖外，别来几度花开。近传消息到江淮。玉京知好在，金阙尚崔嵬。
流落江南山尽处，雨余苍翠成堆。暂同溪馆醉尊罍。恐随丹诏动，且任玉山颓。
临江仙
问道春来相识否，岭头昨夜开花。水村烟坞寄生涯。月寒疏影淡，整整复斜斜。
素面玉妃嫌粉污，晨妆洗尽铅华。香肌应只饭胡麻。年年如许瘦，知是阿谁家。
临江仙
寂寞久无红袖饮，忽逢皓齿轻讴。坐令孤客洗穷愁。谁知沅水上，却似洛城游。
闻道辰溪贤令长，深房别锁明眸。多年铅鼎养青虬。不应携妓女，骑鹤上扬州。
临江仙
四海十年兵不解，胡尘直到江城。岁华销尽客心惊。疏髯浑似雪，衰涕欲生冰。
送老薤盐何处是，我缘应在吴兴。故人相望若为情。别愁深夜雨，孤影小窗灯。
临江仙
西子溪头春到也，大家追趁芳菲。盘雕翦锦换障泥。花添金凿落，风展玉东西。
先探谁家梅最早，雪儿桂子同携。别翻舞袖按新词。从今排日醉，醉过牡丹时。
临江仙
堪笑一场颠倒梦，元来恰似浮云。尘劳何事最相亲。今朝忙到夜，过腊又逢春。
流水滔滔无住处，飞光匆匆西沈。世间谁是百年人。个中须著眼，认取自家身。
临江仙
直自凤凰城破后，擘钗破镜分飞。天涯海角信音稀。梦回辽海北，魂断玉关西。
月解重圆星解聚，如何不见人归。今春还听杜鹃啼。年年看塞雁，一十四番回。
临江仙
最好中秋秋夜月，常时易雨多阴。难逢此夜更无云。玉轮飞碧落，银幕换层城。
桂子香浓凝瑞露，中兴气象分明。酒楼灯市管弦声。今宵谁肯睡，醉看晓参横。
临江仙
生长西都逢化日，行歌不记流年。花间相过酒家眠。乘风游二室，弄雪过三川。
莫笑衰容双鬓改，自家风味依然。碧潭明月水中天。谁闲如老子，不肯作神仙。
临江仙
纱帽篮舆青织盖，儿孙从我嬉游。绿池红径雨初收。秾桃偏会笑，细柳几曾愁。
随分盘筵供笑语，花间社酒新篘。踏歌起舞醉方休。陶潜能啸傲，贺老最风流。
临江仙
信取虚空无一物，个中著甚商量。风头紧后白云忙。风元无去住，云自没行藏。
莫听古人闲语话，终归失马亡羊。自家肠肚自端详。一齐都打碎，放出大圆光。
临江仙
水远山长何处去，欲行人似孤云。十分瘦损沈休文。忍将秋水镜，容易与君分。
试问梨花枝上雨，为谁弹满清尊。一江风月黯离魂。平波催短棹，小立送黄昏。
临江仙
记得武陵相见日，六年往事堪惊。回头双鬓已星星。谁知江上酒，还与故人倾。
铁马红旗寒日暮，使君犹寄边城。只愁飞诏下青冥。不应霜塞晚，横槊看诗成。
临江仙
过水穿山前去也，吟诗约句千余。淮波寒重雨疏疏。烟笼滩上鹭，人买就船鱼。
古寺幽房权且住，夜深宿在僧居。梦魂惊起转嗟吁。愁牵心上虑，和泪写回书。
临江仙
绿蚁浮觞香泛泛，黄花共荐芳辰。清霜天宇净无尘。登高宜有赋，拈笔戏成文。
可奈园林摇落尽，悲秋意与谁论。眼中相识几番新。龙山高会处，落帽定何人。
临江仙
追想京都全盛日，蓬弧初记生时。朝来朱绂照庭闱。谁知衰谢老，还有宁馨儿。
休记蓝田生美玉，举杯听取歌词。年方强仕未应迟。高风轻借便，一鹗看横飞。
临江仙
庭院深深深几许，云窗雾阁春迟。为谁憔悴损芳姿。夜来清梦好，应是发南枝。
玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。
临江仙
冷落天涯今一纪，谁怜万里无家。三闾憔悴赋怀沙。思亲增怅望，吊影觉欹斜。
兀坐书堂真可怪，销忧殢酒难赊。因人成事耻矜夸。何时还使节，踏雪看梅花。
临江仙
记得南楼三五夜，曾听凤管昭华。尊前此际重兴嗟。素娥端有恨，烟霭等闲遮。
珍重主人留客意，厌厌缓引流霞。夜闲银汉淡天涯。亭亭丹桂现，耿耿玉绳斜。
临江仙
青润奇峰名韫玉，温其质并琼瑶。中分瀑布泻云涛。双峦呈翠色，气象两相高。
珍重幽人诚好事，绿窗聊助风骚。寄言俗客莫相嘲。物轻人意重，千里赠鹅毛。
临江仙
枝上子规催去旆，柳条偏系离情。片云留雨锁愁城。不堪明月夜，寂寞照南荣。
莫作东山今日计，风雷已促鹏程。功成来伴赤松行。却寻鸿雁侣，尊酒会如星。
临江仙
燕去莺来昏又晓，劳生莫负心期。菊花何必待开时。十分浮玉蚁，一拍贯珠词。
少借笔端烟雨力，不须露染风披。芳心微露定因谁。风流今太傅，萧洒古东篱。
临江仙
多病渊明刚止酒，不禁秋蕊浮香。饮船歌板已兼忘。吴霜羞鬓改，无语对红妆。
小捻青枝撩鼻观，绝胜娇额涂黄。独醒滋味怕新凉。归来烛影乱，欹枕听更长。
临江仙
一片花飞春已减，那堪万点愁人。可能春便负闲身。细思愁不饮，却是自辜春。
且共一尊追落蕊，犹胜陌上成尘。杯行到手莫辞频。杏花须记取，曾与此翁邻。
临江仙
试问花枝余几许，卷帘细雨随人。风光犹恋苦吟身。海棠浑怯冷，为我强留春。
细听惜花歌白雪，不知盏面生尘。吹开吹谢漫惊频。少陵真有味，爱酒觅南邻。
临江仙
眼看西园红与紫，年来几度芳菲。吾生四十渐知非。只思青箬笠，江上雨霏霏。
饮酒但知寻夏季，不须远慕安期。丹成仙去是何时。龟藏何必学，春日正迟迟。
临江仙
此理循环如引锯，春来百草菲菲。道人一笑悟前非。功名真长物，夕霭与朝霏。
梦褥清孙今禄隐，漫郎自许风期。江楼景物得旬时。平芜三百里，天阔夕阳迟。
临江仙
闻道洛阳花正好，家家遮户春风。道人饮处百壶空。年年花下醉，看尽几番红。
此拐又从何处去，飘蓬一任西东。语声虽异笑声同。一轮清夜月，何处不相逢。
临江仙
高咏楚词酬午日，天涯节序匆匆。榴花不似舞裙红。无人知此意，歌罢满帘风。
万事一身伤老矣，戎葵凝笑墙东。酒杯深浅去年同。试浇桥下水，今夕到湘中。
临江仙
忆昔午桥桥上饮，坐中多是豪英。长沟流月去无声。杏花疏影里，吹笛到天明。
二十余年如一梦，此身虽在堪惊。闲登小阁看新晴。古今多少事，渔唱起三更。
临江仙
玉立清标消晚暑，胸中一段冰壶。画船归去醉歌珠。微云收未尽，残月炯如初。
鸳鹭行间催阔步，秋来乘兴凫趋。烦君为我问西湖。不知疏影畔，许我结茅无。
临江仙
莺唤屏山惊睡起，娇多须要郎扶。荼コ斗帐罢熏炉。翠穿珠落索，香泛玉流苏。
长记枕痕销醉色，日高犹倦妆梳。一枝春瘦想如初。梦迷芳草路，望断素鳞书。
临江仙
十日篱边犹袖手，天教冷地藏香。王孙风味最难忘。逃禅留坐客，度曲出宫妆。
判却为花今夜醉，大家且泛鹅黄。人心休更问炎凉。从渠簪发短，还我引杯长。
临江仙
露坐榕阴须痛饮，从渠叠鼓频催。暮山新月两徘徊。离愁秋水远，醉眼晓帆开。
泛宅浮家游戏去，流行坎止忘怀。江边鸥鹭莫相猜。上林消息好，鸿雁已归来。
临江仙
带雨梨花看上马，问人底事匆匆。于飞有愿恨难从。大鹏抟九万，鹦鹉锁金笼。
匆匆便为千里隔，危岑已接高穹。回头那忍问前踪。家留烟雨外，人在斗牛中。
临江仙
百尺危楼初过雨，清风凛作轻寒。一声渔笛在云端。黄昏帘幕卷，新月半阑干。
青翼不来音信断，云窗杳隔三山。何当携手便骖鸾。今宵同胜景，玉斝不留残。
临江仙
春雪一瓯扶醉玉，翩翩两腋生风。柳腰无力殢云踪。陈郎投辖意，分袂忍匆匆。
白玉琢杯龙麝泛，瀼瀼天酒争浓。何妨一饮上青驄。晴空行夜月，缓辔水晶宫。
临江仙
剑水冷冷行碧玉，扁舟一叶吹风。玉人招手画桥东。浩歌随月去，春在小楼中。
帘幕低垂围笃耨，雕觞笑捧春葱。谩将雨意作云浓。单于吹未彻，门外响玲珑。
临江仙
雨过荼コ春欲放，轻寒约住余芳。南园今日被朝阳。琼葩开万点，尘世满天香。
百卉丛中红紫乱，玉肌自笑孤光。清风翦翦过纱窗。余酲空一洗，不数寿阳妆。
临江仙
独宿禅房清梦断，鸡声唤起晨钟。出门晓月耿寒空。小池凝辈翠，竹外跨飞虹。
梅坞不知何处了，傍篱临水重重。啸歌都在冷香中。人间那有此，天上广寒宫。
临江仙
夜静黄云承宝袜，九疑人到羊家。蕊宫仙曲送流霞。东陵分玉井，远胜隔荷花。
绰约旗亭沾一笑，众惊食枣如瓜。画桥烟柳忽翻鸦。醉鬟倾绿醑，参月共横斜。
临江仙
楼北楼南青不断，晴空总是春容。先来无处问郎踪。那堪风不定，雨尽一窗红。
初恨水中徒捉月，而今水月俱空。谩将雨意伴云浓。临风千点泪，不到浙江东。
临江仙
红楼缥缈光风里，熙熙和气欢声。遏云余韵最关情。春山闲淡淡，秋水醉盈盈。
老去自怜心尚在，相逢殊慰劳生。纹楸聊复戏同枰。试烦歌一曲，须借酒三行。
临江仙
鼓棹正逢江雪霁，是行应快吴吟。透云寒日半晴阴。烟岚凝翠重，霜树溅红深。
案上文书闲展读，圣贤踪迹重寻。不堪华发故骎骎。三旌还有分，万事付无心。
临江仙
怪得举头闻鹊喜，果然都骑相过。柳阴乘月倒金荷。疏星明耿耿，银汉静无波。
总角追随今老矣，相逢无惜婆娑。夜阑余兴到狂歌。长鲸方正渴，应不厌倾河。
临江仙
嫩绿阴阴台榭映，南风初送清微。扬州花市进芳菲。丝头开万朵，玉叶衬繁枝。
自是诗人佳赠意，花王香借余姿。翠红深展奉瑶卮。何妨沈醉赏，天与绊春晖。
临江仙
衮绣蝉联三重客，朝回晓日曈昽。绿杨门巷拥花骢。喜承天上语，来作主人公。
况值瑶林风露爽，冰轮碾上晴空。桂香和影堕金钟。莫辞通夕醉，明日是秋中。
临江仙
槛竹敲风初破睡，楚台梦雨精神。背屏斜映小腰身。山明双翦水，香满一钗云。
炉袅金丝帘窣地，绮窗秋静无尘。半钩春笋带湘筠。兰亭初写就，愁杀卫夫人。
临江仙
绣幕罗裙风冉冉，象床毡幄低垂。兽炉香袅锦屏围。不贪欹钿枕，偏爱倚花枝。
软玉红绡轻暖透，温温翠袖扶持。正堪安稳坐称时。雨云忘峡梦，身境是瑶池。
临江仙
自古圣贤皆寂寞，只教饮者留名。万花丛里酒如渑。池台仍旧贯，歌管有新声。
欲识醉乡真乐地，全胜方丈蓬瀛。是非荣辱不关情。百杯须痛饮，一枕拚春酲。
临江仙
忆昔来时双髻小，如今云鬓堆鸦。绿窗冉冉度年华。秋波娇殢酒，春笋惯分茶。
居士近来心绪懒，不堪老眼看花。画堂明月隔天涯。春风吹柳絮，知是落谁家。
临江仙
烟柳疏疏人悄悄，画楼风外吹笙。倚阑闻唤小红声。熏香临欲睡，玉漏已三更。
坐待不来来又去，一方明月中庭。粉墙东畔小桥横。起来花影下，扇子扑飞萤。
临江仙
结束征鞍临驿路，长林积雪消初。天回春色到平芜。不禁杯酒罢，便与故人疏。
一曲阳关歌未彻，仆夫催驾修途。非君思我更谁欤。西风吹过雁，应有寄来书。
临江仙
万里凉风收积雨，一天晴碧新开。暮云归尽绝纤埃。金波明静夜，玉露湿苍苔。
坐有霜髯诗酒客，平生见月衔杯。传闻丹诏日边来。莫辞通夕醉，对景且徘徊。
临江仙
竹里轩窗真可爱，况当暑退新凉。檐前岩桂向人芳。清阴团翠盖，金粟淡微黄。
坐到夜深明月出，好风时度幽香。莫辞沈醉倒霞觞。一枝聊赠子，早冠绿衣郎。
临江仙
木落西风秋已半，正当璧月圆时。为登绝岭赋新诗。酒摇金凿落，波净碧琉璃。
细看冰轮还有意，要君把盏休辞。看看两鬓欲成丝。明年当此夜，千里共相思。
临江仙
茅屋三间临木杪，门前流水潺潺。林泉得趣喜身闲。开窗延翠竹，翦树纳青山。
行乐政须筋力健，莫令白发衰颜。与君藜杖极跻攀。岭头舒望眼，天末数烟鬟。
临江仙
湖上青山千万叠，倏如阵马交驰。平湖百顷却逶迟。晴光相荡激，倒影落沦漪。
何日漾舟深碧处，细听羌笛高吹。多君起我以新诗。未能同寓目，聊复一伸眉。
临江仙
鸟语朝来新雨霁，杖藜呼我闲行。天晴腰脚上山轻。清风收积润，斜日弄新晴。
最爱飞泉鸣野涧，清如万壑松声。回风溅沫湿冠缨。归来魂梦冷，幽响杂瑶琼。
临江仙
十二峰前朝复暮，忽愁望断行云。梦回江浦晓风清。远山思翠黛，蔓草记罗裙。
锦字织成千万恨，翻成第入新声。幽期谁为反离魂。主人无浪语，狂客最钟情。
临江仙
霓作衣裳冰作在，铅华不涴天真。临风几待逐行云。自从留得住，不肯系仙裙。
对客挥毫惊满座，银钩虿尾争新。数行草圣妙如神。从今王逸少，不学卫夫人。
临江仙
家在蓬莱山下住，乘风时到尘寰。双凫偶堕网罗间。惊容凝粉泪，愁鬓乱云鬟。
人世风波难久驻，云霞终反仙关。虚无仙路拥归鸾。却随烟雾去，长向洞天闲。
临江仙
向日鹓行瞻凤彩，共期直上金銮。却来持节海云边。身兼三使者，名是一仙官。
汉室中兴高密冠，千年苗裔蝉联。左弧嘉庆舞祥烟。橘中招四老，同醉酒如泉。
临江仙
北斗南头云送喜，人间快睹魁星。向来平步到蓬瀛。如何天上客，来佐海边城。
方伯娱宾香作穗，风随歌扇凉生。且须滟滟引瑶觥。十年迟凤诏，万里寄鹏程。
临江仙
钓濑怀珠山韫玉，谪仙至自蓬莱。它年勋业上云台。棣华开幕府，莲沼屈英才。
南极逢秋光烂烂，门阑香雾萦回。须将寿卉荐琼杯。篱东明日菊，借取一枝来。
临江仙
烟凑横岚霞抱日，望中衰草稠稠。西风吹恨著扁舟。马卿多病后，方寸不禁秋。
颇念银壶行绿醑，共听渔子清讴。梦魂飞过海山楼。人随秋易老，情寄水东流。
临江仙
干吕青云垂宝露，结邻恰挂初弦。瑞光腾踊杂非烟。骑箕瞻鼻祖，孕昴控胎仙。
勋业子卿全汉节，壮怀久寄林泉。举觞低唱脸舒莲。寿高人七十，果熟岁三千。
临江仙
瓜瓞绵绵储庆远，闲平代有名人。一襦五袴说朱轮。云逵鸳缀近，雷社虎符新。
正是泗滨浮磬日，潘舆一粲欣欣。鸾歌飞起杏梁尘。巢莲龟问岁，介寿酒融春。
临江仙
远驾星屏临百粤，康沂户户歌功。使君五马去乘骢。卖刀无旷土，赠扇有仁风。
莫唱渭城朝雨曲，片帆时暂西东。促归行拜紫泥封。九霄先步武，三接未央宫。
临江仙
两载绣衣频驻节，金莲曾印青苔。匆匆归去寿琼杯。曲终挥别泪，江上片帆开。
记得秋宵山吐月，酒酣同上层台。杖藜何日解重来。相思凭过雁，飞送一枝梅。
临江仙
记得年时离别夜，都门强半清秋。今年想望只邻州。星连南极动，月满大江流。
芸阁老仙多妙语，云阶清梦曾游。屐声还认庾公楼。金波摇酒面，河影堕帘钩。
临江仙
自古文章贤太守，江南只数苏州。而今太守更风流。熏香开画阁，迎月上西楼。
见说宫妆高髻拥，司空却是遨头。五湖莫便具扁舟。玉堂红蕊在，还胜百花洲。
临江仙
不恨绿阴桃李过，酴醿正向人开。一尊清夜月徘徊。花如人意好，月为此花来。
未信人间香有许，却疑同住瑶台。纷纷残雪堕深杯。直教攀折尽，犹胜酒醒回。
临江仙
闻道彤庭森宝仗，霜风逐雨驱云。六龙扶辇下青青。香随鸾扇远，日射赭袍明。
帘卷天街人隘路，满城喜望清尘。欢声催起岭梅春。欲知天意好，昨夜月华新。
临江仙
忆著旧山归去乐，松筠岁晚参天。老来慵似柳三眠。从教官府冷，甘作地行仙。
青琐紫微追昨梦，扁舟已具犹怜。有情如酒月如川。为君忘饮病，更拟索茶煎。
临江仙
者也之乎真太错，甘心吞棘吞蓬。有无俱尽见真空。炉锥难自荐，关捩只心通。
野鹤孤云元自在，刚论隐豹冥鸿。此身今在幻人宫。要将驴佛我，分付马牛风。
临江仙
柳巷莺啼春未晓，画堂环佩珊珊。薰炉烘暖鹧鸪斑。寿杯须斗酌，舞袖正弓弯。
未说珥貂横玉事，勋名且勒燕然。归来方卜五湖闲。年年花月夜，沈醉绮罗间。
临江仙
家在宋墙东畔住，流莺时送芳音。窃香解佩两沈沈。都缘些子事，过却许多春。
日上花梢初睡起，绣衣闲纵金针。错将黄晕压檀心。见人羞不语，偷把泪珠匀。
临江仙
三洞烟霞多胜致，壶中别有登临。白鸥飞处晚云深。群峰罗户牖，空翠入衣襟。
分得双溪楼上景，四时住趣供吟。浩歌鲸饮酒频斟。莺花休恨别，风月是知音。
临江仙
云度岩扉风振谷，迅雷惊起蛟龙。天威汹汹变晴空。搅翻银汉水，倾入宝莲宫。
雪浪奔冲凌翠麓。陇头低挂双虹。人间热恼尽消融。此流长不断，万折竟朝东。
临江仙
材刃纵横森武库，箫台旧日梅仙。累陪簪盍醉花前。吴门归去后，一别动经年。
曾到赤城真隐处，飘飘凤举龙蟠。勒回俗驾向长安。好将医国手，从此活人间。
临江仙
昨日武陵溪上雪，今朝特地开晴。故留佳景付行人。琼田千顷熟，琪树万珠春。
好是长松飘坠屑，天花时下缤纷。桃源何处更寻真。腰悬明月佩，直访玉华君。
临江仙
三月更当三十日，留春不住春归。问春还有再来时。腊前梅蕊破，相见未为迟。
不似人生无定据，匆匆聚散难期。水遥山远谩相思。情知难舍弃，何似莫分飞。
临江仙
桃李飞花春渐老，海棠次第芬芳。庭前红药已成行。酴醿开未到，犹更有花王。
从此便须排日醉，莫将闲事相妨。老来不是太疏狂。尊前君看取，潘鬓已成霜。
临江仙
羽扇纶巾风袅袅，东厢月到蔷薇。新声谁唤出罗帏。龙须将笛绕，雁字入筝飞。
陶写中年须个里，留连月扇云衣。周郎去后赏音稀。为君持酒听，那肯带春归。
临江仙
万事灰心犹薄宦，尘埃未免劳形。故人相见似河清。恰逢梅柳动，高兴逐春生。
卜昼匆匆还卜夜，仍须月堕河倾。明年我去白鸥盟。金闺三玉树，好问紫霄程。
临江仙
功行三千宜五福，长生何假金丹。从教沧海又成田。琼枝春不老，壁月夜长妍。
上界从来官府满，何妨游戏人间。年年强健到樽前。莫辞杯潋滟，君是酒中仙。
临江仙
缥缈青霄云一握，太清群玉光中。钧天声里拂香风。紫皇低接手，稳步上层空。
雀扇徐开鸾影转，日高舞动蛟龙。双瞻御座立昭容。回班趋复道，环佩响丁东。
临江仙
千顷翠围遮绿净，菱花影落波中。看看红锦漾清风。此时催入觐，烟浪拍云空。
伫见觚棱栖宝爵，旌旗全仗飞龙。赭黄一点现真容。御麻宣未毕，云镜上天东。
临江仙
曲水流觞修禊事，祓除洗净春愁。举尊再拜寿君侯。只今虚鼎足，好去作班头。
自古相门还出相，春旗小驻南州。云孙将绍祖风流。他时如见忆，江汉一渔舟。
临江仙
八字山头来较晚，彩云未散南楼。夕阳千丈映帘钩。君侯如欲老，江水莫教流。
扇底清歌尘不动，胡床明月清秋。天浆为浪玉为舟。酒阑君便起，归去立班头。
临江仙
试问宜楼楼下竹，年来应长新篁。使君五岭又三湘。旧游知好在，熟处更难忘。
尚念论心舒歗否，只今湖海相望。遥怜阴过酒尊凉。举觞须酹我，门外是清江。
临江仙
罨画楼前初立马，隔帘笑语相亲。铅华洗尽见天真。衫儿轻罩雾，髻子直梳云。
翠叶银丝簪末利，樱桃淡注香唇。见人不语解留人。数杯愁里酒，两眼醉时春。
临江仙
畴昔方壶游戏地，群仙步履相从。明黄衫子御西风。佩环金错落，羽葆翠璁珑。
骑鹄翩然归去路，吹箫横度青峰。夜深河汉冷秋容。前驱香十里，飘堕月轮东。
临江仙
天上玉卮称万寿，人间湛露初匀。种萱堂上阅青春。薰风频送喜，同日拜丝纶。
班在蕊珠仙缀立，等闲历遍燕秦。紫皇先付与佳名。宜家更宜国，宜子又宜孙。
临江仙
忽忆裴公台上去，远空秋气棱棱。万山一水秀还明。此时三楚客，何意续骚经。
爱竹子猷参杖履，能诗侯喜同登。赓酬不尽古今情。清风生白尘，侧月照疏星。
临江仙
忆昔去年花下饮，团栾争看酴醿。酒浓花艳两相宜。醉中尝记得，裙带写新诗。
还是春光惊已暮，此身犹在天涯。断肠无奈苦相思。忧心徒耿耿，分付与他谁。
临江仙
过尽征鸿来尽燕，故园消息茫然。一春憔悴有谁怜。怀家寒食夜，中酒落花天。
见说江头春浪渺，殷勤欲送归船。别来此处最索牵。短篷南浦雨，疏柳断桥烟。
临江仙
柳上斜阳红万缕，烘人满院荷香。晚凉初浴略梳妆。冠儿轻替枕，衫子染莺黄。
蓄意新词轻缓唱，殷勤满捧瑶觞。醉乡日月得能长。仙源正闲散，伴我老高唐。
临江仙
万里西风吹去旆，满城无奈离情。甘棠也似戴公深。晓来风露里，叶叶做秋声。
十载两番遗爱在，须知愁满宜春。楚天低处是归程。夕阳疏雨外，莫遣乱蝉鸣。
临江仙
枫叶白苹秋未老，晚风吹泛轻舶。青山沥沥水茫茫。情随流水远，恨逐暮山长。
一点相思千点泪，眼前无限情伤，佳人犹自捧离觞。阳关休唱彻，唱彻断人肠。
临江仙
日欲低时江景好，暮山紫翠重重。钓筒收尽碧潭空。一船霜夜月，两岸荻花风。
遥忆暖春新梦火，黄昏下了帘栊。水村渔浦舣孤篷。单衾愁梦断，无梦转愁浓。
临江仙
十里春风杨柳路，年年带雨披云。柔条万缕不胜情。还将无意眼，识遍有心人。
饿损宫腰终不似，效颦总是难成。只愁秋色入高林。残蝉和落叶，此际不堪论。
临江仙
蕊嫩花房无限好，东风一样春工。百年欢笑酒樽同。笙吹雏凤语，裙染石榴红。
且向五云深处住，锦衾绣幌从容。如何即是出樊笼。蓬莱人少到，云雨事难穷。
临江仙
天祐炎图生国瑞，蓝田暂屈英僚。始知文宿降璇霄。中元前五日，七夕后三朝。
江斅风流临此政，少年潇洒奇标。行看峻擢相熙朝。功名前稷契，寿算等松乔。
临江仙
春意茫茫春色里，又还几度花期。淡晴时候尽融怡。梅腮翻白后，柳眼弄青时。
正是江城天气好，楼台灯火星移。相逢无处不相宜。轻狂行乐处，明月夜深归。
临江仙
欲近上元人意好，月如人意团圆。暖风催趣养花天。三山来鹤驾，万户识凫仙。
手种河阳桃李树，暂时来看春妍。彩衣一笑棹觥船。明年当此日，人到凤池边。
临江仙
试问休官林下去，何人得似高年。壶中不记岁时迁。吹箫新有伴，餐玉共求仙。
有客尊前曾得见，月眉云鬓娟娟。断肠刺史独无眠。谁能闻一曲，偷向笛中传。
临江仙
思忆故园花又发，等闲过了流年。休论升擢与平迁。拂衣归去好，无事即神仙。
况是老人头雪白，羞看红粉婵娟。鸾孤凤只且随缘。莫将桃叶曲，留与世人传。
临江仙
老去惜花心已懒，爱梅犹绕江村。一枝先破玉溪春。更无花态度，全有雪精神。
剩向空山餐秀色，为渠著句清新。竹根流水带溪云。醉中浑不记，归路月黄昏。
临江仙
莫向空山吹玉笛，壮怀酒醒心惊。四更霜月太寒生。被翻红锦浪，酒满玉壶冰。
小陆未须临水笑，山林我辈钟情。今宵依旧醉中行。试寻残菊处，中路侯渊明。
临江仙
钟鼎山林都是梦，人间宠辱休惊。只消闲处遇平生。酒杯秋吸露，诗句夜裁冰。
记取小窗风雨夜，对床灯火多情。问谁千里伴君行。晚山眉样翠，秋水镜般明。
临江仙
风雨催春寒食近，平原一片丹青。溪边唤渡柳边行。花飞蝴蝶乱，桑嫩野蚕生。
绿野先生闲袖手，却寻诗酒功名。未知明日定阴晴。今宵成独醉，却笑众人醒。
临江仙
住世都无菩萨行，仙家风骨精神。寿如山岳福如云。金花汤沐诰，竹马绮罗群。
更愿升平添喜事，大家祷祝殷勤。明年此地庆佳辰。一杯千岁酒，重拜太夫人。
临江仙
一自酒情诗兴懒，舞裙歌扇阑珊。好天良夜月团团。杜陵真好事，留得一钱看。
岁晚人欺程不识，怎教阿堵留连。杨花榆荚雪漫天。从今花影下，只看绿苔圆。
临江仙
鼓子花开春烂漫，荒园无限思量。今朝拄杖过西乡。急呼桃叶渡，为看牡丹忙。
不管昨宵风雨横，依然红紫成行。白头陪奉少年场。一枝簪不住，推道帽檐长。
临江仙
记取年年为寿客，只今明月相随。莫教弦管便生衣。引壶觞自酌，须富贵何时。
入手清风词更好，细书白茧乌丝。海山问我几时归。枣瓜如可啖，直欲觅安期。
临江仙
夜语南堂新瓦响，三更急雨珊珊。交情莫作细沙团。死生贫富际，试向此中看。
记取他年耆旧传，与君名字牵连。清风一枕晚凉天。觉来还自笑，此梦倩谁圆。
临江仙
小靥人怜都恶瘦，曲眉天与长颦。沈思欢事惜腰身。枕添离别泪，粉落却深匀。
翠袖盈盈浑力薄，玉笙袅袅愁新。夕阳依旧倚窗尘。叶红苔郁碧，深院断无人。
临江仙
逗晓莺啼声昵昵，掩关高树冥冥。小渠春浪细无声。并床听夜雨，出藓辘轳青。
碧草旋荒金谷路，乌丝重记兰亭。强扶残醉绕云屏。一枝风露湿，花重入疏棂。
临江仙
春色饶君白发了，不妨倚绿偎红。翠鬟催唤出房栊。垂肩金缕窄，醮甲宝杯浓。
睡起鸳鸯飞燕子，门前沙暖泥融。画楼人把玉西东。舞低花外月，唱澈柳边风。
临江仙
金谷无烟宫树绿，嫩寒生怕春风。博山微透暖薰笼。小楼春色里，幽梦雨声中。
别浦鲤鱼何日到，锦书封恨重重。海棠花下去年逢。也应随分瘦，忍泪觅残红。
临江仙
手种门前乌臼树，而今千尺苍苍。田园只是旧耕桑。杯盘风月夜，箫鼓子孙忙。
七十五年无事客，不妨两鬓如霜。绿窗划地调红妆。更从今日醉，三万六千场。
临江仙
手捻黄花无意绪，等闲行尽回廊。卷帘芳桂散余香。枯荷难睡鸭，疏雨暗池塘。
忆得旧时携手处，如今水远山长。罗巾浥泪别残妆。旧欢新梦里，闲处却思量。
临江仙
冷雁寒云渠有恨，春风自满余怀。更教无日不花开。未须愁菊尽，相次有梅来。
多病近来浑止酒，小槽空压新醅。青山却自要安排。不须连日醉，且进两三杯。
临江仙
六十三年无限事，从头悔恨难追。已知六十二年非。只应今日是，后日又寻思。
少是多非惟有酒，何须过后方知。从今休似去年时。病中留客饮，醉里和人诗。
临江仙
窄样金杯教换了，房栊试听珊珊。莫教秋扇雪团团。古今悲笑事，长付后人看。
记取桔槔春雨后，短畦菊艾相连。拙於人处巧於天。君看流水地，难得正方圆。
临江仙
醉帽吟鞭花不住，却招花共商量。人生何必醉为乡。从教斟酒浅，休更和诗忙。
一斗百遍风月地，饶他老子当行。从今三万六千场。青青头上发。还作柳丝长。
临江仙
老去浑身无著处，天教只住山林。百年光景百年心。更欢须叹息，无病也呻吟。
试向浮瓜沈李处，清风散发披襟。莫嫌浅后更频斟。要他诗句好，须是酒杯深。
临江仙
偶向停云堂上坐，晓猿夜鹤惊猜。主人何事太尘埃。低头还说向，被召又重来。
多谢北山山下老，殷勤一语佳哉。借君竹杖与芒鞋。径须从此去，深入白云堆。
临江仙
送我南来舟一叶，谁教催动鸣榔。高城不见水茫茫。云湾才几曲，折尽九回肠。
买酒浇愁愁不尽，江烟也共凄凉。和天瘦了也何妨。只愁今夜雨，更做泪千行。
临江仙
浓绿锁窗闲院静，照人明月团团。夜长幽梦见伊难。瘦从香脸薄，愁到翠眉残。
只道花时容易见，如今花尽春阑。画楼依旧五更寒。可怜红绣被，空记合时欢。
临江仙
白首故人重会面，论交尔汝忘形。从今心迹喜双清。飞鸿追往事，为蝶笑余生。
琥珀杯浓春正好，此怀端为君倾。旧时猿鹤敢寒盟。鸠居从拙计，鹏翼任高程。
临江仙
一霎狂云惊雨过，月华恰到帘帷。槛前叠石翠参差。洞房相见处，灯火乍凉时。
睡玉眠花愁夜短，匆匆共惜佳期。风梧不动酒醒迟。好同蝴蝶梦，飞上凤皇枝。
临江仙
买笑当歌何处好，小楼四面江山。玉梅枝上卸余寒。雨随春到急，风向晚来颠。
任自腰围都瘦损，肯教欢意阑珊。引杯相属莫留残。花如人竞好，人与月争圆。
临江仙
常记梦云楼上住，残灯影里迟留。依稀绿惨更红羞。露痕双脸泪，山样两眉愁。
数片轻帆天际去，云涛烟浪悠悠。今宵独宿古江头。水腥鱼菜市，风碎荻花洲。
临江仙
五百年间非一日，可堪只到今年。云龙欲花艳阳天。从来耆旧传，不博地行仙。
昨夜风声何处度，典型犹在南山。自怜不结傍时缘。着鞭非我事，避路只渠贤。
临江仙
满院花香晴昼永，愔愔亭户无人。谁将心绪管青春。游丝知我懒，江柳也眉颦。
近水远山都积恨，可堪芳草如茵。何曾一日不思君。无书凭朔雁，有泪在罗巾。
临江仙
数叠小山亭馆静，落花红雨园林。画楼风月想重临。琵琶金凤语，长笛水龙吟。
青眼已伤前遇少，白头孤负知音。苔墙藓井夜沉沉。无聊成独坐，有恨即沾襟。
临江仙
长短驿亭南北路，蒙茸醉拥驼裘。雪天行计欠人留。严风催酒醒，微雨替梅愁。
自作小词呵冻写，冷金淡衬银钩。此恨知得几时休。寒云迷洛浦，残梦绕秦楼。
临江仙
红袖扶来聊促膝，龙团共破春温。高标终是绝尘氛。两箱留烛影，一水试云痕。
饮罢清风生两腋，馀香齿颊犹存。离情凄咽更休论。银鞍和月载，金碾为谁分。
临江仙
弱水蓬莱真胜地，祥烟闪烁霓旌。瑶池欢会下云軿。康宁新喜事，淑善旧家声。
戏彩捧觞真乐事，蟠桃献寿千春。从今更愿子孙荣。加恩封锦诰，学道诵黄庭。
临江仙
老子开年年五十，依前恁地痴顽。昨非今是有无间。惟惭新赤绂，不称旧苍颜。
休羡长年并极富，休贪宝带腰钚。人生难得是清闲。急须抛县印，归去隐家山。
临江仙
姑射仙人肌雪莹，笑他红紫纷纷。从教藏白后庭深。虬枝才破蕾，鼻观已遥闻。
花正繁时春又暮，年华荏苒催人。惜花心事与谁论。长哦清绝句，目断古南云。
临江仙
难老一杯春酒美，主人玉鉴清秋。九华山下共追游。朝来多爽气，都向笔端收。
台阁功名归去好，便应衮衮公侯。未妨含笑看吴钩。当年佳梦日，和气瑞光浮。
临江仙
罗帐画屏新梦悄，绿窗慵起香残。重帘生怕倚阑干。春风吹玉水，春雪满灵山。
梁燕未来归雁动，海棠才带红酣。酒愁花恨霎时间。烟云催薄暮，丝雨湿轻寒。
临江仙
竹树阴阴流涧水，黄鹂飞去飞还。蓬门篱落小桥湾。更无尘迹到，我自爱其间。
雨又随风催薄暮，轻雷时动云斑。归来凉意一窗间。病余真倦矣，睡熟簟纹宽。
临江仙
满眼春生梅柳意，山居清听风泉。又因初度说今年。华颠相望处，新曲忽来前。
自笑一周闲甲子，何为佞佛贪仙。如翁辈行敢随肩。徒知言语妙，欢喜向谁传。
临江仙
寒食清明春事好，公家霁月光风。年时犹记雨声中。州侯陈乐舞，法从酒杯同。
坐上王杨虽自散，酴醿依旧香浓。待将诗易寿无穷。鸢飞鱼跃矣，风虎更云龙。
临江仙
愁与西风应有约，年年同赴清秋。旧游帘幕记扬州。一灯人著梦，双燕月当楼。
罗带鸳鸯尘暗澹，更须整顿风流。天涯万一见温柔。瘦应因此瘦，羞亦为郎羞。
临江仙
俱是洛阳年少客，才华迥出天真。青衫惯拂软红尘。酒狂因月舞，诗俊为梅新。
寄语长安风月道，莺花缓作青春。披风沐露问前津。客中春不当，归去倍还人。
临江仙
九十秋光三十八，新居初度称觞。青衫彩服列郎娘。孙枝无处著，犹欠两东床。
尽是当年亲手种，如今满院芬芳。只凭方寸答苍苍。个中无尽藏，谁弱又谁强。
临江仙
尚忆去年称寿日，彩衣犹带天香。今年还见雁成行。两头娘子拜，笑领伯仁觞。
知是几年培植底，如今满院芬芳。只凭方寸答苍苍。春风来不断，点缀艳阳妆。
临江仙
腰著万钉犀玉夸，肘垂斗大金章。非关性分总寻常。要知真乐处，彩服鬓毛苍。
浩荡春风生玉树，蒸成满院芬芳。斗城无处著韶光。会归天上去，长捧伯仁觞。
临江仙
脚踏西郊红世界，才知春意分明。不须更说锦官城。春来游冶骑，得得为渠停。
停到花眠人且去，酒杯苦欲留行。直须醉饮到参横。不因歌白雪，三日作狂酲。
临江仙
自有天然真富贵，本来不为人妍。谨将醉眼著繁边。更擎高烛照，惊搅夜深眠。
花不能言还自笑，何须有许多般。满空明月四垂天。柳边红沁露，竹外翠微烟。
临江仙
去岁玉堂山下住，母旁后弟前哥。今年作县古松坡。静参朱祭酒，间印马头陀。
去路更无山隔断，春风跋马经过。不妨缓辔尽婆娑。愿申临别语，长使得天多。
临江仙
闲放楼前千里目，天边云大如囤。秋风入帽露华新。无端忧国梦，应到守封臣。
旧弼如今都有几，长教燕坐申申。折杨笑面背阳春。忧酲头欲雪，浊梦肺生尘。
临江仙
一点阳和浑在里，时来尔许芳妍。春风吹上醉痕边。隽欢欺浅酌，清晤失佳眠。
聊把繁华开笑口，须臾雨送风般。因花识得自家天。炯然长不夜，活处欲生烟。
临江仙
红杏花边曾共赏，天涯还是相逢。人言契分两重重。谁知声利外，别有一般同。
炯炯奇情双亮处，天光水色相通。磨中旋蚁渺何穷。共扶天事业，此意政须公。
临江仙
南馆西池迎笑处，轻行不耐冰绡。粉香飞过碧阑桥。芙蕖争态度，杨柳学飘飖。
醉里鸾飙乘月去，碧云依旧迢迢。深情谁为寄娇娆。簟纹风外展，香篆过边销。
临江仙
跨鹤云间犹未久，风流全胜年时。唤回和气上梅枝。酒边春市动，琴外画帘垂。
长是细吟攻愧寿，还歌连桂新词。早催凫舄向南飞。一官传鼎鼐，四海看埙篪。
临江仙
六鹤飞来松帐晓，菊迟梅早年光。西池移宴到萱堂。笙箫清弄玉，环佩暖回香。
未问诰花金五色，新来乐事难量。双添雏凤趁称觞。争书八十字，分抱彩衣旁。
临江仙
人在空江烟浪里，叶舟轻似浮沤。此心无怨也无忧。汉江迷望眼，衮衮直东流。
两岸荻芦青不断，四山冈岭绸缪。晚风吹袂冷飕飕。谁知三伏暑，全似菊花秋。
临江仙
万紫千红鬓上粉，聚成一撮精神。宣和宫样太清真。韶风摇斗帐，芳露湿纶巾。
消得流莺花底滑，一声惊起梁尘。扶将芍药牡丹春。光浮金盏面，香到玉池津。
临江仙
上巳清明都过了，客愁惟有心知。子规昨夜忽催归。驿程那复记，魂梦已先飞。
回首故园花与柳，枝枝叶叶相思。归来拼得典春衣。绿阴幽远处，不管尽情啼。
临江仙
凤翥鸾飞空燕子，宝香犹惹流苏。旧欢凄断数行书。终山方种玉，合浦忽还珠。
午枕梦圆春寂寂，依然刻雪肌肤。觉来烟雨满平芜。客情殊索莫，肯唤一尊无。
临江仙
迢递关山身历遍，烟霞胜处曾游。九江江畔系孤舟。匡庐如画里，南望插天浮。
瀑布香炉齐五老，层层爽气陵秋。何须魂梦觅瀛洲。云松终可卜，我与谪仙俦。
临江仙
忆昔风流秋社里，几人冰雪襟期。凉风吹散梦参差。寒灯多少恨，长笛不堪吹。
别去化龙潭上水，东来不寄相思。白鸥应笑太忘机。沙头重载酒，休负桂花枝。
临江仙
落魄长官江海客，少豪万里寻春。而今憔悴向溪滨。断无觞咏兴，惟有簿书尘。
手插海棠三百本，等闲妆点芳辰。他年绛雪映红云。丁宁风与月，记取种花人。
临江仙
不见仙湖能几日，尘沙变尽形容。夜来月冷露华浓。都忘茅屋下，但记画船中。
两岸绿阴犹未合，更须补竹添松。最怜几树木芙蓉。手栽才数尺，别后为谁红。
临江仙
同此三秋端正月，地高先得光辉。分明身世玉琉璃。不妨人未老，长与月相期。
我有芳尊供玩事，从渠魏鹊无枝。直须饮到五更时。大家眠玉界，莫羡宴瑶池。
临江仙
明日中元生上相，真上相上元生。满城灯火昼三更。台星呈瑞处，一点寿星明。
和气薰蒸开泰运，湖山万里光荣。愿推天地发生仁。八荒开寿域，一气转洪钧。
临江仙
门外湖光清似玉，雨桐烟柳扶疏。爱闲吾亦爱吾庐。炉香心在在，杯酒乐如如。
有子专城才四十，诸孙颗颗明珠。传家衣钵只诗书。一坡存菊意，千岁学松癯。
临江仙
海日轻红通似脸，小窗明丽新晴。满怀著甚是真情。不知春睡美，为爱晓寒轻。
说似吴山楼万叠，雪销未尽宫城。湖边柳色渐啼莺。才听朝马动，一巷卖花声。
临江仙
旧日采莲羞半面，至今回首匆匆。梦穿斜日水云红。痴心犹独自，等待郑公风。
海上颓云潮不返，侧身空堕辽东。人间天上几时同。宫衣元不遇，无语醉醒中。
临江仙
昔走都门终夜雨，明朝泥淖堪惊。疏疏点点忽鸡鸣。数峰青似染，快活早来晴。
十五年间春梦断，乱山寒食清明。无人挑菜踏青行。青鸠啼雨外，闲听寺中声。
临江仙
二十四桥明月好，暮年方到扬州。鹤飞仙去总成休。襄阳风笛急，何事付悠悠。
几阕平山堂上酒，夕阳还照边楼。不堪风景事回头。淮南新枣熟，应不说防秋。
临江仙
朔雪驱将残腊去，东风放出新晴。绣衣瑞彩照岩城。江天收宿霭，湖水动春声。
要净狐嗥并鱓舞，未烦鹤怨猿惊。元龙老气正峥嵘。毫端肤寸润，野烧绿痕生。
临江仙
忆得沈香歌断后，深宫客梦迢遥。研池残墨溅花妖。青山人独自，早不侣渔樵。
石壁苍寒巾尚挂，松风顶上飘飘。神仙那肯混尘嚣。诗魂元在此，空向水中招。
临江仙
一点白鸥何处去，半江潮落沙虚。淡黄柳上月痕初。遐观情悄悄，凝想步徐徐。
每一相思千里梦，十年有此相疏。休休寄雁问何如。如何休寄雁，难写绝交书。
临江仙
杨柳梢头春色重，紫骝嘶入残花。香风满面日西斜。只知间信马，不觉误随车。
已许洞天归路晚，空劳眼惜眉怜。几回偷为掷花钿。今生应已过，重结后来缘。
临江仙
涧碧山红粉烂漫，烟萝远映霜枫。倚阑人在暮云东。遥天垂众壑，平地起孤峰。
大好家山重九日，尊前切莫匆匆。黄花消息雁声中。寻芳须未晚，与客且携筇。
临江仙
试问前村深雪里，小梅未放云英。阳和先到锦官城。南枝初破粉，东阁有馀清。
人在高楼横怨管，寄将陇客新声。西园下晚看飞琼。春风催结子，金鼎待调羹。
临江仙
千里长安名利客，轻离轻散寻常。难禁三月好风光。满阶芳草绿，一片杏花香。
记得年时临上马，看人眼泪汪汪。如今不忍更思量。恨无千日酒，空断九回肠。
临江仙
荡紫飘红芳信断，都无人间秾纤。吟鞭倚醉问凉蟾。香消金缕篆，压压宝妆奁。
梦峡朝云飞不到，一春离绪厌厌。却疑归燕碍重帘。心期花底误，眉恨柳边添。
临江仙
湖水连天天连水，秋来分外澄清。君山自是小蓬瀛。气蒸云梦泽，波撼岳阳城。
帝子有灵能鼓瑟，凄然依旧伤情。微闻兰芝动芳馨。曲终人不见，江上数峰青。
临江仙
庭院深深深几许，云窗雾阁春迟。为谁憔悴损芳姿。夜来清梦好，应是发南枝。
玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。
临江仙
圣主临轩亲策试，集英佳气葱葱。鸣鞘声震未央宫。卷帘龙影动，挥翰御烟浓。
上第归来何事好，迎人花面争红。蓝袍香散六街风。一鞭春色里，骄损玉花。
临江仙
未遇行藏谁肯信，如今方表名踪。无端良匠画形容。当风轻借力，一举入高空。
才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。
临江仙
万壑千岩秋色里，歌眉醉眼争妍。一枝娇柳趁么弦。疑非香案吏，诏到小蓬天。
乐事便成陈迹也，依人小月娟娟。尊前空唱短因缘。引船风又起，吹过浙江边。
临江仙
我似万山千里外，悠然一片归云。宫衔犹自带云云。谁知前进士，已是故将军。
闲坐闲行闲饮酒，闲拈闲字闲文。诸公留我笑纷纷。一枝簪宝髻，六幅舞罗裙。
临江仙
人意舒闲春事到，徐徐弄日微云。翠鬟飞绕闹蛾群。烟横沾酒市，风转落梅村。
岁事一新人半旧，相逢际晚醺醺。花间亭馆柳间门。克除风雨外，排日醉红裙。
临江仙
说甚坎离龙共虎，休言火候周天。阳精不走自神全。双关明有路，真上至泥丸。
牢锁金关并玉户，日魂月魄烹煎。三宫都满体牢坚。阳神朝上帝，永劫作天仙。
临江仙
秋到三山呈瑞气，斑斑绣虎广章。早分桂殿一枝香。婉谋参幕府，华署等朝行。
驾月姮娥来献寿，胜如昨夜辉光。十分满劝紫霞觞。年年花萼宴，相约侍君王。
临江仙
触事老来情绪懒，西湖债未曾还。试呼小艇访孤山。昔年鸥鹤侣，总笑鬓斓斑。
仙去坡翁山耐久，烟霏空翠凭阑。日斜尚觉酒肠宽。水云天共色，欸乃一声间。
临江仙
摘索枝头何处玉，吹来万里春风。须臾陆地遍芙蓉。珠帘和气扑，一笑夺炉红。
文字红裙相间出，主人钟鼎仙翁。清谈隽语与香浓。太平欢意远，人在玉壶中。
临江仙
乐意相关莺对语，春风遍满天涯。生香不断树交花。个中皆实理，何处是浮华。
收敛回来还夜气，一轮明月千家。看梅休用隔窗纱。清光辉皎洁，疏影自横斜。
临江仙
天宇泬寥山气肃，云寒树立无声。读书岩下石纵横。红尘飞不到，溪水自澄清。
疏影暗香沙路古，何妨曳杖间行。巢林冻雀不曾惊。晚钟穿翠霭，来共话平生。
临江仙
莫怪钱神容易致，钱神尽是愚夫。为何此鬼却相于。只因频展义，长是泣穷途。
韩氏有文曾饯汝，临行慎莫踌躇。青灯双点照平湖。旧船从此逝，相共送陶朱。
临江仙
天上嫦娥元不老，人间紫府长春。朱颜鹤发更清新。观音常自在，水月净无尘。
有子飘飘麟阁像，有孙庭下诜诜。他年看取递成名。进封加上国，荣拜太夫人。
临江仙
吴越家声传铁券，当年功指山河。公侯衮衮后来多。休符钟后杰，气宇禀冲和。
磊落胸襟清庙器，鹏程背可天摩。他时帝里笑鸣珂。双椿犹鹤算，二女已鸾坡。
临江仙
家住清湘云外窟，肯随玉笋同班。竹林风味正相联。独高霜外节，微露管中斑。
吏隐丛祠聊寄傲，胸襟半是湖山。此君端可助跻攀。支颐从鹤立，拱膝看鳌翻。
临江仙
龙首凤池家鼎贵，庆传仙李芬芳。凛然冰雪照闺房。诞弥当此日，佳气满华堂。
锦袖新封开大国，诏书急欲征黄。莫辞沉醉九霞觞。蟠桃看子实，地久与天长。
临江仙
瑞气薰城春色早，光生帘幕飞浮。五陵应是产风流。冰清兼玉润，轩冕一时游。
已得长生元妙术，庄椿不数春秋。徐卿一醉百无忧。但知从此去，衮衮出公侯。
临江仙
爆竹声残天未晓，金炉细爇沉烟。儿孙戏彩映芳鲜。共倾元日酒，同祝大椿年。
我愿儿孙如我寿，高低富贵随缘。不须厚禄与多田。诗书为世来，清白是家传。
临江仙
清晓于门开寿宴，绮罗香袅芳丛。红娇绿软媚光风。绣屏金翡翠，锦帐玉芙蓉。
珠履争驰千岁酒，葡萄满泣金钟。人生福寿古难逢。好将家庆事，写入画图中。
临江仙
杨柳池塘桃李径，华堂寿宴初开。香团翠幕舞风回。东山携妓女，北海罄樽罍。
玉笋轻敲红象板，金荷潋潋传杯。笙歌缭绕宴春台。华阳闲日月，绿野醉蓬莱。
临江仙
失脚青云何所往，故山松竹应秋。痴儿官事几时休。可怜双白鬓，斗粟尚迟留。
尊酒偷闲聊放旷，夜凉河汉西流。从教孤笛喷高楼。与君同一醉，明日旋分愁。
临江仙
江上小春来几许，湘桃已发微妍。开云今夕降飞仙。花神回暖律，天女炷祥烟。
见说士元方展骥，低回共应尘缘。人间更住一千年。却骑丹凤去，归到五云边。
临江仙
秋色三分才过二，江城又近重阳。翠蓂双荚为谁芳。梅仙生此日，神物自呈祥。
陶菊半黄萸斗紫，一时来共飞觞。祝君腾踏比奇章。玉枝元不许，眉寿与天长。
临江仙
记得高堂同饮散，一杯汤罢分携。绛纱笼影簇行旗。更残银漏急，天淡玉绳低。
只恐曲终人不见，歌声且为迟迟。如今车马各东西。画堂携手处，疑梦又疑非。
水调歌头
落日绣帘卷，亭下水连空。知君为我，新作窗户湿青红。长记平山堂上，欹枕江南烟雨，渺渺没孤鸿。认得醉翁语，山色有无中。
一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。
水调歌头
明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。
转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。
水调歌头
瑶草一何碧，春入武陵溪。溪上桃花无数，花上有黄鹂。我欲穿花寻路，直入白云深处，浩气展虹霓。只恐花深里，红露湿人衣。
坐玉石，欹玉枕。拂金徽。谪仙何处，无人伴我白螺杯。我为灵芝仙草，不为朱唇丹脸，长啸亦何为。醉舞下山去，明月逐人归。
水调歌头
落日塞垣路，风劲戛貂裘。翩翩数骑闲猎，深入黑山头。极目平沙千里，惟见雕弓白羽，铁面骏骅骝。隐隐望青冢，特地起闲愁。
汉天子，方鼎盛，四百州。玉颜皓齿，深锁三十六宫秋。堂有经纶贤相，边有纵横谋将，不减翠蛾羞。戎虏和乐也，圣主永无忧。
水调歌头
忆昔红颜日，金玉等泥沙。青楼紫陌，惟解惜月与贪花。谁信如今憔悴，尘暗金徽玉轸，藓污匣中蛇。一事都无就，双鬓只堪嗟。
恨无情，乌与兔，送年华。不如归去，无限云水好生涯。未用轻蓑短棹，犹有青鞋黄帽，行处即吾家。回首人间世，幽意在青霞。
水调歌头
砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。
怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。
水调歌头
彼美吴姝唱，繁会阖闾邦。千坊万井、斜桥曲水小轩窗。缥缈关山台观。罗绮云烟相半。金石压掁撞。痴信东归虏，黑自死心降。
范夫子，高标韵，秀眉庞。功成长往、有人同载世无双。物外聊从吾好。赖尔工颦妍笑。伴醉玉连缸。尽任扁舟路，风雨卷秋江。
水调歌头
金马空故事，方朔漫多端。三千牍在，玉殿何日赐清闲。难恋长安钟漏，谁借青云咳唾，拂袖且东还。笑杀长缨使，复转出秦关。
吾道在，虽不遇，面何惭。雒阳年少，高论难与绛侯谈。富贵暂饶先手，唏尽草头秋露，掩鼻出东山。且饱鲸鱼脍，风月过江南。
水调歌头
夜泛南溪月，光影冷涵空。棹飞穿碎金电，翻动水精宫。横管何妨三弄，重醑仍须一斗，知费几青铜。坐久桂花落，襟袖觉香浓。
庾公阁，子猷舫，兴应同。从来好景良夜，我辈敢情钟。但恐仙娥川后，嫌我尘容俗状，清境不相容。击汰同情赏，赖有紫溪翁。
水调歌头
下濑惊船驶，挥尘恐尊空。谁吹尺八寥亮，嚼徵更含宫。坐爱金波潋滟，影落蒲萄涨绿，夜漏尽移铜。回棹携红袖，一水带香浓。
坐中客，驰隽辨，语无同。青鞋黄帽，此乐谁肯换千钟。岩壑从来无主，风月故应长在，赏不待先容。羽化寻烟客，家有左仙翁。
水调歌头
胜友欣倾盖，羁宦懒书空。爱君笔力清壮，名已在蟾宫。萧散英姿直上，自有练裙葛帔，岂待半通铜。长短作新语，墨纸似鸦浓。
山吐月，溪泛艇，率君同。吾侪轰饮文字，乐不在歌钟。今夜长风万里，且倩泓澄浩荡，一为洗尘容。世上闲荣辱，都付塞边翁。
水调歌头
霜降碧天静，秋事促西风。寒声隐地，初听中夜入梧桐。起瞰高城回望，寥落关河千里，一醉与君同。叠鼓闹清晓，飞骑引雕弓。
岁将晚，客争笑，问衰翁。平生豪气安在，沈领为谁雄。何似当筵虎士，挥手弦声响处，双雁落遥空。老矣真堪愧，回首望云中。
水调歌头
江海渺千里，飘荡叹流年。等闲匹马相过，乘兴却翛然。十载悲欢如梦，抚掌惊呼相语，往事尽飞烟。此会真难偶，此醉且留连。
酒方半，谁轻使，动离弦。我歌未阕公去，明日复山川。空有高城危槛，缥缈当筵清唱，余响落尊前。细雨黄花后，飞雁点遥天。
水调歌头
修眉扫遥碧，清镜走回流。堤外柳烟深浅，碧瓦起朱楼。分付平云千里，包卷骚人遗思，春色入帘钩。桃李尽无语，波影动兰舟。
念谢公，平生志，在沧洲。登临漫怀风景，佳处每难酬。却叹从来贤士，如我与公多矣，名迹竟谁留。惟有尊前醉，何必问消忧。
水调歌头
今古几流转，身世两奔忙。那知一丘一壑，何处不堪藏。须信超然物外，容易扁舟相踵，分占水云乡。雅志真无负，来日故应长。
问骐骥，空矫首，为谁昂。冥鸿天际，尘事分付一轻芒。认取骚人生此，但有轻篷短楫，多制芰荷裳。一笑陶彭泽，千载贺知章。
水调歌头
河汉下平野，香雾卷西风。倚空千嶂横起，银阙正当中。常恨年年此夜，醉倒歌呼谁和，何事偶君同。莫恨岁华晚，容易感梧桐。
揽清影，君试与，问天公。遥知玉斧初斫，重到广寒宫。付与孤光千里，不遣微云点缀，为我洗长空。老去狂犹在，应未笑衰翁。
水调歌头
秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。
念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。
水调歌头
何处难忘酒，朱夏日偏长。湖山地胜潇湘，十里芰荷香。柳外新蝉惊晚，楼上疏帘重翠，簟枕晚生凉。纨扇摇霜月，曲水泛流觞。
流年去，今古梦，几千场。虚名浮利，输却几许好时光。幸有碧云深处，存取朱颜绿鬓，流落又何妨。莫厌人间世，频入醉中乡。
水调歌头
自笑客行久，新火起新烟。园林春半风暖，花落柳飞绵。坐想稽山佳处，贺老门前湖水，欹侧钓鱼船。何事成淹泊，流转海南边。
水中影，镜中像，慢流连。此心未住，赢得忧患苦相缠。行尽荒烟蛮瘴，深入维那境界，参透祖师禅。宴坐超三际，潇洒任吾年。
水调歌头
千古严陵濑，清夜月荒凉。水明沙净，波面一叶弄孤光。北望旄头天际，杀气遥昏楚甸，云树失青苍。愁绝未归客，衰鬓点吴霜。
听江边，鸣宝瑟，想英皇。骑鲸仙裔，高韵清绝胜风篁。醉入无何境界，却笑昔人底事，远慕白云乡。不见咸阳道，烟草茂陵荒。
水调歌头
缥缈青溪畔，山翠欲黏天。纵云台上，揽风招月自何年。新旧今逢二妙，人地一时清绝，高并两峰寒。歌发烟霏外，人在去留间。
著方床，容老子，醉时眠。一尊相属，高会何意此时圆。况是古今难遇，人月竹花俱妙，曾见句中传。不向今宵醉，忍负四婵娟。
水调歌头
当年五陵下，结客占春游。红缨翠带，谈笑跋马水西头。落日经过桃叶，不管插花归去，小袖挽人留。换酒春壶碧，脱帽醉青楼。
楚云惊，陇水散，两漂流。如今憔悴，天涯何处可销忧。长揖飞鸿旧月。不知今夕烟水，都照几人愁。有泪看芳草，无路认西州。
水调歌头
偏赏中秋月，从古到如今。金风玉露相间，别做一般清。是处帘栊争卷，谁家管弦不动，乐世足欢情。莫指关山路，空使翠蛾颦。
水精盘，鲈鱼脍，点新橙。鹅黄酒暖，纤手传杯任频斟。须惜晓参横后，直到来年今夕，十二数亏盈。未必来年看，得似此回明。
水调歌头
平生看明月，西北有高楼。如今羁旅，常叹茅屋暗悲秋。闻说吴淞江上，有个垂虹亭好，结友漾轻舟。记得蓬莱路，端是旧曾游。
趁黄鹄，湖影乱，海光浮。绝尘胜处，合是不数白萍洲。何物陶朱张翰，劝汝橙薤鲈脍，交错献还酬。寄语梅仙道，来岁肯同不。
水调歌头
天宇著垂象，日月共回旋。因何明月，偏被指点古来传。浪语修成七宝，漫说霓裳九奏，阿姊最婵娟。愤激书青奏，伏愿听臣言。
诏六丁，驱狡兔，屏痴蟾。移根老桂，种在历历白榆边。深锁广寒宫殿，不许姮娥歌舞，按次守星躔。永使无亏缺，长对日团圆。
水调歌头
中秋一轮月，只和旧青冥。都缘人意，须道今夕别般明。是处登临开宴，争看吴歌楚舞，沈醉倒金尊。各自心中事，悲乐几般情。
烛摧花，鹤惊露，忽三更。舞茵未卷，玉绳低转便西倾。认取眼前流景，试看月归何处，因甚有亏盈。我自阖门睡，高枕笑浮生。
水调歌头
作濯锦桥边月，几度照中秋。年年此夜清景伴我与君游。万里相随何处，看尽吴波越嶂，更向古徐州。应为霜髯老，西望倚黄楼。
天如水，云似扫，素魂流。不知今夕何夕，相对语羁愁。故国归来何事，记易南枝惊鹊，还对玉蟾羞。踏尽疏桐影，更复为君留。
水调歌头
岁晚念行役，江阔渺风烟。六朝文物何在，回首更凄然。倚尽危楼杰观，暗想琼枝璧月，罗袜步承莲。桃叶山前鹭，无语下寒滩。
潮寂寞，浸孤垒，涨平川。莫愁艇子何处，烟树杳无边。王谢堂前双燕，空绕乌衣门巷，斜日草连天。只有台城月，千古照婵娟。
水调歌头
落日在烟树，云水两空濛。淡霞消尽，何事依约有微红。湖上晚来风细，吹尽一天残雨，苍翠湿千峰。谁遣长空月，冷浸玉壶中。
问明月，应解笑，白头翁。不堪老去，依旧临水照衰容。良夜几横烟棹，独倚危樯西望，目断远山重。但恨故人远，此乐与谁同。
水调歌头
如意始身退，此事古难谐。中年醉饮，多病闲去正当才。长爱兰亭公子，弋钓溪山娱适，甘旨及朋侪。衰疾卧江海，鸥鸟莫惊猜。
酒初熟，招我友，共一杯。碧天云卷，高挂明月照人怀。我醉欲眠君去，醉醒君如有意，依旧抱琴来。尚有一壶酒，当复为君开。
水调歌头
物我本虚幻，世事若俳谐。功名富贵，当得须是个般才。幸有山林云水，造物端如有意，分付与吾侪。寄语旧猿鹤，不用苦相猜。
醉中适，一杯尽，复一杯。坐间有客，超诣言笑可忘怀。况是清风明月，如会幽人高意，千里自飞来。共笑陶彭泽，空对菊花开。
水调歌头
秋杪暑方退，清若玉壶冰。高楼对月，天上宫殿不曾扃。散下凄然风露，影照江山如昼，浑觉俗缘轻。弋者欲何慕，鸿羽正冥冥。
世间法，唯此事，最堪凭。太虚心量，聊假梨枣制颓龄。但使心安身健，静看草根泉际，吟蚓与飞萤。一坐小千劫，无念契无生。
水调歌头
太白乃吾祖，逸气薄青云。开元有道，聊复乘兴一来宾。天子呼来方醉，洒面清泉微醒，余吐拭龙巾。词翰不加点，歌阕满宫春。
笔风雨，心锦绣，极清新。大儿中令，神契兼有坐忘人。不识将军高贵，醉里指污吾足，乃敢尚衣嗔。千载已仙去，图象耸风神。
水调歌头
花径不曾扫，蓬户为君开。元戎小队，清晓佳客与同来。我为衰迟多病，且恁浇花艺药，随分葺池台。多谢故人意，迂访白云隈。
暮春月，修禊事，会兰斋。一觞一咏，何愧当日畅幽怀。况是茂林修竹，映带清流湍激，山色碧崔嵬。勿复叹陈迹，且为醉金杯。
水调歌头
屋下疏流水，屋上列青山。先生跨鹤何处，窈窕白云间。采药当年三径，只有长松绿竹，霜吹晚萧然。举酒高台上，仿佛揖群仙。
转银汉，飞宝鉴，溢清寒。金波万顷不动，人在玉壶宽。我唱君须起舞，要把嫦娥留住，相送一杯残。醉矣拂衣去，一笑渺人寰。
水调歌头
飘飘任公子，爽气欲横秋。向日携诗过我，知不是凡流。筑室清江西畔，巧占一川佳处，剩士日追游。邀我出门去，柱月上新楼。
烂银盘，从树杪，出云头。好是风流从事，同醉入青州。须信人生如幻，七十古来稀有，销得几狐裘。谁似芗林老，无喜亦无忧。
水调歌头
天公深藏巧，雪里放春回。不到闲花凡草，都付与疏梅。独立水边林下，萧萧冰容孤艳，清瘦玉腰支。触拨暗香动，风味欲愁谁。
姮娥携，青女过，夜阑时。瑶冠琼珮，粲然一笑亦何奇。剩欲举觞对饮，不怕月明霜重，寒色著人衣。只恐邻笛起，化作玉尘飞。
水调歌头
醉击玉壶缺，恨写绿琴哀。悠悠往事谁问，离思渺难裁。绿野堂前桃李，燕子楼中歌吹，那忍首重回。唯有旧时月，远远逐人来。
小庭空，清夜永，独徘徊。伴人幽怨，一枝潇洒陇头梅。肠断云帆西去，目送烟波东注，千里接长淮。为我将双泪，好过楚王台。
水调歌头
亭皋木叶下，原隰菊花黄。凭高满眼秋意，时节近重阳。追想彭门往岁，千骑云屯平野，高宴古球场。吊古论兴废，看剑引杯长。
感流年，思往事，重凄凉。当时坐间英俊，强半已凋亡。慨念平生豪放，自笑如今霜鬓，漂泊水云乡。已矣功名志，此意付清觞。
水调歌头
相逢非草草，分袂太匆匆。征裘泪痕浥遍，眸子怯酸风。天际孤帆难驻，柳外香軿望断，云雨各西东。回首重城远，楼观暮烟中。
黯销魂，思陈事，已成空。东郊胜赏，归路骑马踏残红。月下一樽芳酒，凭阑几曲清歌，别后少人同。为问桃花脸，一笑为谁容。
水调歌头
清夜月当午，轩户踏层冰。楼高百尺，缥缈天阙敞云扃。万里风摇玉树，吹我衣裾零乱、寒入骨毛轻。径欲乘之去，高兴送青冥。
神仙说，功名事，两难成。苇汀筠岫深处、端可寄余龄。身外营营姑置，对景掀髯一笑，引手接飞萤。且尽杯中物，日出事还生。
水调歌头
安石寓丝竹，方朔杂诙谐。昂霄气概，古来无地可容才。不见骑鲸仙伯，唾手功名事了，猿鹤与同侪。有意谢轩冕，无计避嫌猜。
静中乐，山照座，月浮杯。忘形湛辈，一笑丘壑写高怀。只恐天催玉斧，为破烟尘昏翳，人自日边来。东阁动诗兴，莫待北枝开。
水调歌头
松柏渐成趣，红紫勿齐开。花神靳惜芳事，日日待公来。遥想金葵侧处，素月华灯相照，妆影满歌台。余韵写宫徵，飞落远山隈。
逃禅客，尊中尽，厌长斋。且愁风絮，断送春色揽离怀。命驾何妨千里，只恐行云碍辙，直磴插崔嵬。手拍阳春唱，隔岸借残杯。
水调歌头
不上长安道，霜鬓几惊秋。故人何在，时序欺我去如流。赏对洛滨仙伯，共说芗林佳致，魂梦与追游。更唱中秋句，得月上东楼。
云岩底，秋香下，楚江头。十年笑傲、真是骑鹤上扬州。却忆金门联辔，晓殿催班同到，高拱翠云裘。明月今千里，何计缓离忧。
水调歌头
白发闽江上，几度过中秋。阴晴相半，曾见玉塔卧寒流。不似今年三五，皎皎冰轮初上，天阙恍神游。下视人间世，万户水明楼。
贤公子，追乐事，占鳌头。酒酣喝月、腰鼓百面打凉州。沈醉尽扶红袖，不管风摇仙掌，零露湿轻裘。但恐尊中尽，身外复何忧。
水调歌头
岁晚橘洲上，老叶舞愁红。西山光翠，依旧影落酒杯中。人在子亭高处，下望长沙城郭，猎猎酒帘风。远水湛寒碧，独钓绿蓑翁。
怀往事，追昨梦，转头空。孙郎前日，豪健颐指五都雄。起拥奇才剑客，十万银戈赤帻，歌鼓壮军容。何似裴相国，谈道老圭峰。
水调歌头
落景下青嶂，高浪卷沧洲。平生颇惯，江海掀舞木兰舟。百二山河空壮。底事中原尘涨。丧乱几时休。泽畔行吟处，天地一沙鸥。
想元龙，犹高卧，百尺楼。临风酹酒，堪笑谈话觅封侯。老去英雄不见。惟与渔樵为伴。回首得无忧。莫道三伏热，便是五湖秋。
水调歌头
闰余有何好，一岁两中秋。滕王高阁曾醉，月涌大江流。今夜钓龙台上，还似当时逢闰，佳句记英游。看山兼看月，登阁复登楼。
别离久，今古恨，大刀头。老来长是清梦，宛在旧神州。遐想芗林风味，瓮里自倾春色，不用贳貂裘。笑我成何事，搔首谩私忧。
水调歌头
缥缈九仙阁，壮观在人间。凉飚乍起，四围晴黛入阑干。已过中秋时候。便是菊花重九。为寿一尊欢。今古登高意，玉帐正清闲。
引三巴，连五岭，控百蛮。元戎小队，旧游曾记并龙山。闽峤尤宽南顾。闻道天边雨露。持橐诏新颁。且拥笙歌醉，廊庙更徐还。
水调歌头
平日几经过，重到更留连。黄尘乌帽，觉来眼界忽醒然。坐见如云秋稼，莫问鸡虫得失，鸿鹄下翩翩。四海九州大，何地著飞仙。
吸湖光，吞蟾影，倚天圆。胸中万顷空旷，清夜炯无眠。要识世间闲处，自有尊前深趣，且唱钓鱼船。调鼎他年事，妙手看烹鲜。
水调歌头
雨断翻惊浪，山暝拥归云。麦秋天气，聊泛征棹泊江村。不羡腰间金印，却爱吾庐高枕，无事闭柴门。搔首烟波上，老去任乾坤。
白纶巾，玉尘尾，一杯春。性灵陶冶，我辈犹要个中人。莫变姓名吴市，且向渔樵争席，与世共浮沈。目送飞鸿去，何用画麒麟。
水调歌头
露下菱歌远，萤傍藕花流。临溪堂上，望中依旧柳边洲。晚暑冰肌沾汗，新浴香绵扑粉，湘簟月华浮。长记开朱户，不寐待归舟。
恍重来，思往事，搅离愁。天涯何处，未应容易此生休。莫问吴霜点鬓，细与蛮笺封恨，相见转绸缪。云雨阳台梦，河汉鹊桥秋。
水调歌头
万里冰轮满，千丈玉盘浮。广寒宫殿，西望湖海冷光流。扫尽长空纤翳，散乱疏林清影，风露迫人愁。徐步行歌去，危坐莫眠休。
问孤蓬，缘底事，苦淹留。倦游回首，向来云卧两星周。此夜此生长好，明月明年何处，归兴在南州。老境一伧父，异县四中秋。
水调歌头
袖手看飞雪，高卧过残冬。飘然底事春到，先我逐孤鸿。挟取笔端风雨，快写胸中丘壑，不肯下樊笼。大笑了今古，乘兴便西东。
一尊酒，知何处，又相逢。奴星结柳，与君同送五家穷。好是橘封千户，正恐楼高百尺，湖海有元龙。目光在牛背，马耳射东风。
水调歌头
放浪形骸外，憔悴山泽癯。倒冠落佩，此心不待白髭须。聊复脱身鹓鹭，未暇先寻水竹，矫首汉庭疏。长夏啖丹荔，两纪傲闲居。
忽风飘，连雨打，向西湖。藕花深处，尚能同载麹生无。听子谈天舌本，浇我书空胸次，醉卧踏冰壶。毕竟凌烟像，何似辋川图。
水调歌头
拄策松江上，举酒酹三高。此生飘荡，往来身世两徒劳。长羡五湖烟艇，好是秋风鲈鲙，笠泽久蓬蒿。想像英灵在，千古傲云涛。
俯沧浪，舌空旷，恍神交。解衣盘礴，政须一笑属吾曹。洗尽人间尘土，扫去胸中冰炭，痛饮读离骚。纵有垂天翼，何用钓连鳌。
水调歌头
今夕定何夕，秋水满东瓯。悲凉怀抱，何事还倍去年愁。万里碧空如洗，寒浸十分明月，帘卷玉波流。非是经年别，一岁两中秋。
坐中庭，风露下，冷飕飕。素娥无语相对，尊酒且迟留。琴罢不堪幽怨，遥想三山影外，人倚夜深楼。矫首望霄汉，云海路悠悠。
水调歌头
最乐贤王子，今岁好中秋。夜深珠履，举杯相属尽名流。宿雨乍开银汉，洗出玉蟾秋色，人在广寒游。浩荡山河影，偏照岳阳楼。
露华浓，君恩重，判扶头。霓旌星节，已随丝管下皇州。满座烛光花艳，笑罥乌巾同醉，谁问负薪裘。月转檐牙晓，高枕更无忧。
水调歌头
举手钓鳌客，削迹种瓜侯。重来吴会三伏，行见五湖秋。耳畔风波摇荡，身外功名飘忽，何路射旄头。孤负男儿志，怅望故园愁。
梦中原，挥老泪，遍南州。元龙湖海豪气，百尺卧高楼。短发霜黏两鬓，清夜盆倾一雨，喜听瓦鸣沟。犹有壮心在，付与百川流。
水调歌头
戎虏乱中夏，星历一周天。干戈未定，悲咤河洛尚腥膻。万里两宫无路。政仰君王神武。愿数中兴年。吾道尊洙泗，何暇议伊川。
吕公子，三世相，在凌烟。诗名独步，焉用儿辈更毛笺。好去承明谠论。照映金狨带稳。恩与荔枝偏。回首东山路，池阁醉双莲。
水调歌头
江湖堪极目，非雾亦非烟。故人相见，纵横高义薄云天。已具萸尊茗话，怅望云中江树，不见子猷船。日色隐林表，十里认帆竿。
百年间，无个事，且安闲。功名两字，茫然都堕有无间。且尽身前一醉，休问古来今往，及取菊花残。仙事占无据，竹帛笑刘安。
水调歌头
秋斋多梦谒，舌本欲生烟。独步一庭明月，雁字已横天。作个生涯不遂，松竹雨荒三径，却忆五湖船。小阮贫尤甚，犊鼻挂长竿。
白鸥汀，风共水，一生闲。横琴唳鹤，要携妻子老云间。灯火荧荧深夜，高卧南窗折几，杯到不留残。莫遣江湖手，遮日向长安。
水调歌头
心肝皆锦绣，落笔尽云烟。诗狂酒兴，要骑亦鲤上青天。织女回车相劳，指点虚无征路，翻动月明船。举手谢同辈，岂复念渔竿。
我平生，心正似，白云闲。衣冠污我，偶逢游戏到人间。常念孤云高妙，若作辘轳俯仰，谁复食君残。拜尘金谷辈，都是卧崇安。
水调歌头
诗人翻水尽，寂寞五侯烟。醉魂何在，应骑箕尾列青天。记得平生谈笑，夹岸手栽杨柳，同泛夜深船。溪水还依旧，深浅半青竿。
小神仙，殷七七，许闲闲。黄粱未熟，经游都在梦魂间。我厌嚣尘浊味，几欲凌云羽化，鸡犬不留残。俗事丹砂冷，且抱一枝安。
水调歌头
十年禅榻畔，风雨扬茶烟。跳丸日月，未甘白发困尧天。江左风流才子，要伴江湖张翰，同泛洛阳船。酌酒情无尽，海燕绕船竿。
逼人来，功业事，不教闲。男儿三十，定当谈笑在堂间。老子婆娑贫态，闭户长须赤脚，他日要分残。禹浪桃花影，归棹正轻安。
水调歌头
解衣同一笑，聊复起厨烟。醉乡何处，与君舒啸入壶天。长怪时情狭隘，杯酒岂容我辈，不上谪仙船。雅志念湖海，小艇一丝竿。
夜迢迢，灯烛下，几心闲。平生得处，不在内外及中间。点检春风欢计，惟有诗情宛转，余事尽疏残。彩笔题桐叶，佳句问平安。
水调歌头
颢气遍寰宇，风露逼衣裘。中秋昨夜，明月千里满西楼。人道当年今日，海上骑鲸仙客，乘兴下瀛州。雅志在扶世，来佐紫宸游。
庙堂上，须早计，要嘉谋。牙床锦帐，三岁江北叹淹留。好在蟹螯如臂，判取兵厨百斛，与客醉瑶舟。待得蟠桃熟，相约访浮丘。
水调歌头
湖上有佳色，黄菊傲霜秋。一尊相属，谈咏彼此得无愁。何处鲈鱼初荐，错俎金薤点鲙，令我忆东州。双鹭带斜日，飞下白萍洲。
晚风劲，吹残酒，袭破裘。故人俱在，江左底事独淹留。归去草堂侵夜，一点青荧灯火，得句可忘忧。欲识无穷意，终日倚城楼。
水调歌头
琼树挂初日，珠箔卷清霜。夜来溪上微雨，佳节过重阳。共庆当年此际，曾见天麟协梦，华阀挂蓬桑。人作鲁侯祝，俾尔寿而臧。
保疲瘵，旌德善，致吉祥。会看报政，朝夕芝检趣徵黄。不藉灵丹九转，不用蟠桃三窃，源远自流长。愿借沧溟富，斟酌荐瑶觞。
水调歌头
暑雨湿修竹，凉吹入高檐。鹭洲钟阜如画，霁色为秾纤。槛外藕花无数，妆点休祥嘉应，不觉有秋炎。谪仙堕人世，香雾郁重帘。
富才艺，强记览，三万签。须信公侯有种，道义自相渐。此去腰金佩玉，回视依莲泛水，岁月亦何淹。称觞还戏彩，无惜醉厌厌。
水调歌头
闰余有何好，一岁两中秋。霁云卷尽，依旧银汉截天流。长记芗林堂上，静对小山丛桂，尊俎许从游。遥想此时兴，不减上南楼。
引玉觞，看金饼，水云头。醉听哦响，宁羡王粲赋荆州。此夕翻成愁绝，未斫广寒丹桂，犹衣敝貂裘。万事付谈笑，斗酒且宽忧。
水调歌头
芗林有何好，花蕊不惊秋。千章云木，长见密叶翠光流。中有三朝勋旧，早岁辞荣轩冕，归伴赤松游。不羡鸳鸯侣，钟听景阳楼。
问向来，麟阁上，凤池头。有谁能继，向来解印似苏州。自是英姿绝俗，非我与时违异，何用衣羊裘。况得长生趣，千岁肯怀忧。
水调歌头
江影浮空阔，江水拍天流。山藏地秘、伟观须是伟人收。闻道烟斜雨暗，还留月底风边，墨客一凝眸。阑槛随指顾，江海远生秋。
绣帘卷，开绮宴，翠香浮。邹枚宾从俱咏，韵闲出嘉谋。点点群山吴楚，历历三州灯火，潮落没沙鸥。老子会心处，应已付南楼。
水调歌头
华栋一何丽，移下小壶天。几多曲房新户，缥缈似当年。曾是使君风度，元有胸中丘壑，六月竹风寒。一洗筝笛耳，歌舞粲筵间。
坐中客，醒复醉，听无眠。已回归梦，犹复袅袅记清圆。尚想饮中仙子，来处余香飘坐，胜韵此双全。为寄月华语，难与并婵娟。
水调歌头
静练平千顷，华栋俯中流。凌晨画戟，来看宿雨断虹收。八九胸中云梦，三千笔端风月，无处快凝眸。笑咏一堂上，挥尘气横秋。
俯危阑，红日下，暮云稠。无穷伟观，只应天意为君谋。容我时醒时醉，独泛微烟微雨，浩荡逐轻鸥。不羡岳阳胜，丹碧耸层楼。
水调歌头
溪山多胜事，诗酒辨清游。主人为我，增葺台榭足凝眸。仿佛玉壶天地，隐见瀛洲风月，千首傲王侯。谁与共登眺，公子气横秋。
记当年，曾共醉，庾公楼。一杯此际，重话前事逐东流。多谢兼金清唱，更拟重阳佳节，挼菊任扶头。但愿身长健，浮世拚悠悠。
水调歌头
图画上麟阁，莫使鬓先秋。壮年豪气，无奈黯黯阵云浮。常记青油幕下，一矢聊城飞去，谈笑静边头。勋业出无意，非为快恩仇。
卷龙韬，随凤诏，与时谋。朱幡皂盖南下，聊试海山州。邂逅故人相见，俯仰浮生今古，蝼蚁共王侯。万事偶然耳，风月恣嬉游。
水调歌头
长乐富山水，杖屦足追游。故人千里，西望双剑黯回眸。多谢扁舟乘兴，慰我天涯羁思，何必羡封侯。暮雨疏帘卷，爽气飒如秋。
送征鸿，浮大白，倚危楼。参横月落，耿耿河汉近人流。堪叹人生离合，后日征鞍西去，别语却从头。老矣江边路，清兴漫悠悠。
水调歌头
昨夜狂雷怒，鞭起卞山龙。怪见朝来急雨，万木偃颠风。试看潭头落涧，一片练波飞出，河汉与天通。向晚余霏落，巾已垫林宗。
向高岩，凭曲槛，抚孤松。为雕好句，快倾桑落玉壶空。借问庐山三峡，与此飞流溅沫，今日定谁雄。乞与丹青手，写入紫微宫。
水调歌头
风卷暮云尽，镜净一天秋。试把鹅黄新酒，细酌散闲愁。西望群山千叠，眇眇飞鸿没处，爽气与俱浮。且尽尊中绿，不用叹淹留。
对西风，歌妙曲，意绸缪。万顷烟云奇变，所得过封侯。何事苦萦名利，便合绿蓑青笠，投绂早归休。他日君寻我，小艇钓寒流。
水调歌头
睡鸭凝香缕，白酒泻无声。郊墟不办羊酪，照箸紫丝莼。此去青山深处，邀得白云为伴，绝意请长缨。一舸背君去，几幅布帆轻。
帝恩重，容禄隐，吏祠庭。膝间文度安亲，得计是扬名。珍重金兰交契，共惜匆匆别去，送我几烟林。异日怀君处，凝睇乱层岑。
水调歌头
今日复何日，欢动楚江滨。紫泥来自天上，优诏起元臣。想见傅岩梦断，记得金瓯名在，却念佩兰人。永昼通明殿，曾听话经纶。
促归装，趋北阙，觐严宸。玉阶陈迹如故，天笑一番新。好借食间前箸，尽吐胸中奇计，指顾静烟尘。九万云霄路，飞走趁新春。
水调歌头
襟带大江左，平望见三州。凿空遗迹，千古奇胜米公楼。太守中朝耆旧，别乘当今豪逸，人物眇应刘。此地一尊酒，歌吹拥貔貅。
楚山晓，淮月夜，海门秋。登临无尽，须信诗眼不供愁。恨我相望千里，空想一时高唱，零落几人收。妙赏频回首，谁复继风流。
水调歌头
春意满南国，花动雪明楼。千坊万井，此时灯火隘追游。十里寒星相照，一轮明月斜挂，缥缈映红球。共嬉不禁夜，光彩遍飞浮。
艳神仙，轰鼓吹，引遨头。文章太守，此时宾从敌应刘。回首升平旧事，未减当年风月，一醉为君酬。明日朝天去，空复想风流。
水调歌头
小筑百年计，雅志几人成。乱山深处，烟雨面面对萦青。巾屦方安吾土，花木仍供真赏，邻有阮嵇生。岁月抛身外，尘事更无营。
鸟知归，云出岫，两忘情。从渠华屋，回首烟草吊颓倾。何似生涯才足，欹枕南窗北牖，醉梦落樵声。更喜濯樱处，门外一江清。
水调歌头
世事不须问，我老但宜仙。南溪一曲，独对苍翠与孱颜。月白风清长夏。醉里相逢林下。欲辩已忘言。无客问生死，有竹报平安。
少年期，功名事，觅燕然。如今憔悴，萧萧华发抱尘编。万里蓬莱归路。一醉瑶台风露。因酒得天全。笑指云阶梦，今夕是何年。
水调歌头
明月照多景，一话九经年。故人何在，依约蜀道倚青天。豪气如今谁在。剩对岷峨山水。落纸起云烟。应有阳台女，来寿隐中仙。
相如赋，王褒颂，子云玄。兰台麟阁，早晚飞诏下甘泉。梦绕神州归路。却趁鸡鸣起舞。余事勒燕然。白首待君老，同泛五湖船。
水调歌头
潋潋桂华满，摇落楚江秋。去年今夜，相望千里一扁舟。满目都门风露。离别凄凉几度。霜雪渐盈头。山水最佳处，常恨不同游。
少年约，谈笑事，取封侯。田园归晚，休问适不用吾谋。身外功名何处。屈指如今老去。无梦到金瓯。剩买五湖月，吹笛下沧洲。
水调歌头
泽国又秋晚，天际有飞鸿。中原何在，极目千里暮云重。今古长干桥下，遗恨都随流水，西去几时东。斜日动歌管，萸菊舞西风。
江南岸，淮南渡，草连空。石城潮落、寂寞烟树锁离宫。且斗尊前酒美，莫问楼头佳丽，往事有无中。却笑东山老，拥鼻与谁同。
水调歌头
落日淡芳草，烟际一鸥浮。西湖好处，君去千里为谁留。坐想敬亭山下，竹映一溪寒水，飞盖共追游。况有尊前客，相对两诗流。
笑谈间，风满座，气横秋。平生壮志、长啸起舞看吴钩。红白山花开谢，半醉半醒时节，春去子规愁。梦绕水西寺，回首谢公楼。
水调歌头
秋色忽如许，风露皎如空。平生青鬓余地，老与故人同。忆得鲈鱼来后，杂以洞庭新橘，月堕酒杯中。宾客可人意，歌舞转春风。
坐间玉，花底扇，又从容。从容更好，无奈多病已衰翁。赖有主人风味，识我少年狂态，乞与酒颜红。一醉晓鸦起，流水任西东。
水调歌头
淦水定何许，楼外满晴岚。落霞蜚鸟无际，新酒为谁甘。闻道居邻玉笥，下有芝田琳苑，光景照江南。已转丹砂九，应降素云三。
忆畴昔，翻舞袖，纵剧谈。玉壶倾倒，香雾黄菊酿红柑。好在当时明月，只有炉薰一缕，缄寄可同参。剩肯南游不，蓬海试穷探。
水调歌头
迟日江山好，老去倦遨游。好天良夜，自恨无地可销忧。岂意绮窗朱户，深锁双双玉树，桃扇避风流。未暇泛沧海，直欲老温柔。
解檀槽，敲玉钏，泛清讴。画楼十二，梁尘惊坠彩云留。座上骑鲸仙友，笑我胸中磊块，取酒为浇愁。一举千觞尽，来日判扶头。
水调歌头
山雨喜开霁，爽气涤烦襟。晚秋丹叶飘坠，篱菊散黄金。徙倚关河凝望，回首光阴轻驶，倏忽二毛侵。须信人间世，莫放酒杯深。
一星子，名与利，漫浮沈。塞翁祸福无定、此理古犹今。妙处只应亲到，外物从渠舒卷，出处我无心。袖手无新语，洗耳听清音。
水调歌头
吴门古都会，畴昔记曾游。轻帆卸处，西风吹老白苹洲。试觅姑苏台榭，尚想吴王宫阙，陆海跨鳌头。西子竟何许，水殿漫凉秋。
画图中，烟际寺，水边楼。叫云横玉、须臾三弄不胜愁。兴废都归闲梦，俯仰已成陈迹，家在泽南州。有恨向谁说，月涌大江流。
水调歌头
天下最奇处，绿水照朱楼。三高仙去，白头千古想风流。跨海晴虹垂饮，极目沧波无际，落日去渔舟。苹末西风起，橘柚洞庭秋。
记当年，携长剑，觅封侯。而今憔悴长安，客里叹淹留。回首洪崖西畔，随分生涯可老，卒岁不知愁。做个终焉计，谁羡五湖游。
水调歌头
一叶堕金井，秋色满蟾宫。婵娟影里，玉箫吹断碧芙蓉。缭绕宫墙千雉，森耸觚棱双阙，缥缈五云中。郁郁葱葱处，佳气夜如虹。
日华边，江海客，每从容。青钱万选，北门东观会留侬。堪叹抟沙一散，今夜扁舟何许，红蓼碧芦丛。无地寄愁绝，把酒酹西风。
水调歌头
笔阵万人敌，风韵玉壶冰。文章万丈光焰，论价抵连城。小试冯川三异，无数成阴桃李，寒谷自春生。奏牍三千字，晁董已销声。
玺书下，天尺五，运千龄。长安知在何处，指点日边明。看取纶巾羽扇，静扫神州赤县，功业小良平。翻笑凌烟阁，双鬓半星星。
水调歌头
雄跨洞庭野，楚望古湘州。何王台殿，危基百尺自西刘。尚想霓旌千骑，依约入云歌吹，屈指几经秋。叹息繁华地，兴废两悠悠。
登临处，乔木老，大江流。书生报国无地，空白九分头。一夜寒生关塞，万里云埋陵阙，耿耿恨难休。徙倚霜风里，落日伴人愁。
水调歌头
鸟影度疏木，天势入平湖。沧波万顷，轻风落日片帆孤。渡口千章云木，苒苒炊烟一缕，人在翠微居。客里更愁绝，回首忆吾庐。
功名事，今老矣，待何如。拂衣归去，谁道张翰为莼鲈。且就竹深荷静，坐看山高月小，剧饮与谁俱。长啸动林木，意气欲凌虚。
水调歌头
坐上羽觞釂，水际洧衣褰。适兹胜赏，风轻云薄有情天。不用船舷悲唱，真俯阑干小海，乐事可忘年。莫向歌珠里，却叹鬓霜鲜。
送朝潮，迎夕汐，思茫然。知他禊饮，此地过了几千千。既有相催春夏，自解转成今古，谁后更谁前。堪笑兴怀客，不似咏归川。
水调歌头
我本方壶客，飘逸离凡尘。胸中万卷，谈笑挥翰墨通神。不慕巢由隐迹，不羡皋夔功业，出处两无心。坦荡灵台净，廛隐胜云林。
念生平，喜旷达，事幽寻。登临舒啸，惟有风月是知音。雅爱金华仙洞，一派苍崖飞瀑，四序景常新。遐想赤松子，来为醒冲襟。
水调歌头
造物巧钟赋，新腊报花期。江梅清瘦，只是洁白逞芳姿。我欲超群绝类，故学仙家繁杏，秾艳映横枝。朱粉腻香脸，酒晕著冰肌。
玉堂里，山驿畔，最希奇。谁将绛蜡笼玉，香雪染胭脂。好向歌台舞榭，斗取红妆娇面，偎倚韵偏宜。羌管莫吹动，风月正相知。
水调歌头
碧落暮云卷，玉宇静无尘。宝阶露滴仙掌，秋气正平分。冷浸银河清澈，光射珠躔明灭，素女拥冰轮。今夕桂华满，疑是别乾坤。
对清影，凌灏气，沃芳尊。凭高凝望，万里城阙尽铺银。偏照长门离恨，更揽西园诗思，何处不关情。此景年年好，莫惜醉归频。
水调歌头
三五半圆夜，二七素秋天。银河耿耿，中渡绛节会星軿。宝鹊喜传佳信，丹凤欢迎仙仗，瑞彩映珠躔。此意天长久，不比在人间。
多情客，捧香饵，洁宾筵。殷勤拜舞，乞寿乞富乞团圆。宜与人人愿足，更看家家欢洽，喜气满江山。今夕莫辞醉，后会是来年。
水调歌头
泽国正秋杪，微雨洒江滨。凭高一望，万里多稼总如云。芳野壤歌鼎沸，古市欢声辐凑，尽是泰平人。铃阁尽无事，桃李满公门。
恨瓜戍，趣征驭，惜芳辰。高情耿耿，重别中夜沃清尊。不为兰亭感慨，莫作楚狂醉倒，谭笑自生春。明日送行处，忍顾翠眉颦。
水调歌头
平生五湖兴，梦想白苹洲。只今何处，卷帘波影漾风钩。况值晚天新霁，菱叶荷花如拭，香翠拥行舟。却为湖山好，牵思绕皇州。
柳边堤，竹里阁，旧曾游。恍然重到，不知身世此淹留。且对碧梧修竹，领略好风凉月，大白与重浮。欲和凌云赋，佳思苦难酬。
水调歌头
秋色浩无际，风露洗晴空。登临江山胜处，楼倚最高峰。好是夕阳低后，四野暮云齐敛，遮尽远山重。城郭参差里，烟树有无中。
坐间客，才论斗，气如虹。挥毫万字，举双白眼送飞鸿。莫问梅仙丹灶，休觅山灵蕙帐，追忆采芝翁。便草凌云赋，归奏大明宫。
水调歌头
举俗爱重九，秋至不须悲。登临昔贤胜地，空愧主人谁。滚滚长江不尽，叠叠青山无数，千载揖高姿。况有贤宾客，同醉此佳时。
坐间菊，青作袂，玉为肌。香英泛酒，风流绝胜酌酴醿。莫话龙山高会，只作东篱幽想，应有故人思。北望江南路，回首暮云披。
水调歌头
举俗爱重九，我辈更钟情。良辰好景，赏心乐事古难并。正是朝廷闲暇，四序均调玉烛，一路庆丰登。况值循良守，酒与政俱成。
倚危亭，持玉斝，泛金英。风高日淡，一天秋色共澄清。指点云间岳镇，寿与两宫齐久，天地永成平。岁岁同民乐，持此报君恩。
水调歌头
江左占形胜，最数占徐州。连山如画，佳处缥渺著危楼。鼓角临风悲壮，烽火连空明灭，往事忆孙刘。千里曜戈甲，万灶宿貔貅。
露沾草，风落木，岁方秋。使君宏放，谈笑洗尽古今愁。不见襄阳登览，磨灭游人无数，遗恨黯难收。叔子独千载，名与汉江流。
水调歌头
万里汉家使，双节照清秋。旧京行遍，中夜呼禹济黄流。寥落桑榆西北，无限太行紫翠，相伴过芦沟。岁晚客多病，风露冷貂裘。
对重九，须烂醉，莫牢愁。黄花为我，一笑不管鬓霜羞。袖里天书咫尺，眼底关河百二，歌罢此生浮。惟有平安信，随雁到南州。
水调歌头
梅仙了无讼，拄笏看西山。山涵秋晓，水光磨荡有无间。自是灵襟空洞，更望风云吞吐，浩渺白鸥闲。高诵远游赋，独立桂香阑。
谩常谈，如观水，要观澜。物情长在，人生何用苦求难。随我一觞一咏，任彼非元非白，唯放酒杯宽。富贵傥来事，天道管知还。
水调歌头
草蔓已多露，松竹总含风。群山左顾右盼，如虎更如龙。时见渔灯三两，知在谁家浦溆，星斗烂垂空。万有付一扫，人世等天宫。
秋萧瑟，林脱叶，水归洪。江湖飘泊鸿雁，洲渚肯相容。要使群生安堵，不听三更吠犬，此则是奇功。一任画麟阁，吾自老墙东。
水调歌头
云巘在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。
山鸣叶，江动石，总欢声。剑关玉垒千载，谁见此升平。细看尊前万蕊，相映眉间一点，黄气郁骎骎。江汉下淮海，都赖一长城。
水调歌头
河汉湛秋碧，玉露暧瑶空。太清仙子，飘渺飞佩响玲珑。暂驭青鸾紫凤，来玩十洲三岛，旌旆卷芙蓉。身在大江表，名系绛霄宫。
两仙客，歌驻月，舞回风。宝薰轻度帘幕，香雾结重重。已觉长安近日，会看此星朝斗，千载庆云龙。翠霭彤烟里，长侍衮衣红。
水调歌头
潇洒云中鹤，容与水边鸥。缑山仙客，飘然曾约此中留。更有骑鲸公子，相与翱翔八极，凛凛气横秋。明月楼头宴，樽俎好诗流。
思往事，增逸兴，唤仙舟。谁能拘束，尘埃堆里蹙昏眸。拟附星槎直上，十二玉京绛阙，高处且嬉游。回首视人世，天地一沙洲。
水调歌头
岁月如奔箭，屈指又中秋。去年江上行役，常动故乡愁。容与碧云亭畔，极目江山千里，隐隐是西州。日暮天容敛，鸥雁下汀洲。
回故棹，寻旧里，解客裘。功名前定，时到安得为淹留。幸有青编万轴，且又日长无事，莫恁做闲忧。花下常携酒，明月好登楼。
水调歌头
门外可罗雀，长者肯来寻。留君且住，听我一曲楚狂吟。枉了闲烦闲恼，莫管闲非闲是，说甚古和今。但看镜中影，双鬓已星星。
人生世，多聚散，似浮萍。适然相会，须索有酒且同倾。说到人情真处，引入无何境界，惟酒是知音。况有好风月，相对且频斟。
水调歌头
玉树映阶秀，玉节逐年新。年年九月，好为阿母作生辰。涧底蒲芽九节，海底银涛万顷，酿作一杯春。泛以东篱菊，寿以漆园椿。
对西风，吹鬓雪，炷香云。郎君入奏，又迎珠幰入修门。看即金花紫诰，并举莆常两国，册命太夫人。三点台星上，一点老人星。
水调歌头
隆中三顾客，圯上一编书。英雄当日感会，余事了寰区。千载神交二子，一笑眇然兹世。却愿驾柴车。长忆淮南岸，耕钓混樵渔。
忽扁舟，凌骇浪，到三吴。纶巾羽扇容与，争看列仙儒。不为莼鲈笠泽，便挂衣冠神武，此兴渺江湖。举酒对明月，高曳九霞裾。
水调歌头
猩鬼啸篁竹，玉帐夜分弓。少年荆楚剑客，突骑锦襜红。千里风飞雷厉，四棱星流彗扫，萧斧剉春葱。谈笑青油幕，日奏捷书同。
诗书帅，黄阁老，黑头公。家传鸿宝秘略，小试不言功。闻道玺书频下，看即沙堤归去，帷幄且从容。君王自神武，一举朔庭空。
水调歌头
濯足夜滩急，晞发北风凉。吴山楚泽行遍，只欠到潇湘。买得扁舟归去，此事天公付我，六月下沧浪。蝉蜕尘埃外，蝶梦水云乡。
制荷衣，纫兰佩，把琼芳。湘妃起舞一笑，抚瑟奏清商。唤起九歌忠愤，拂拭三闾文字，还与日争光。莫遣儿辈觉，此乐未渠央。
水调歌头
江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。
表独立，飞霞佩，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。
水调歌头
青嶂度云气，幽壑舞回风。山神助我奇观，唤起碧霄龙。电掣金蛇千丈，雷震灵龟万叠，汹汹欲崩空。尽泻银潢水，倾入宝莲宫。
坐中客，凌积翠，看奔洪。人间应失匕筋，此地独从容。洗了从来尘垢，润及无边焦槁，造物不言功。天宇忽开霁，日在五云东。
水调歌头
五岭皆炎热，宜人独桂林，江南驿使未到，梅蕊破春心。繁会九衢三市，缥缈层楼杰观，雪片一冬深。自是清凉国，莫遣瘴烟侵。
江山好，青罗带，碧玉簪。平沙细浪欲尽，陡起忽千寻。家种黄柑丹荔，户拾明珠翠羽，箫鼓夜沈沈。莫问骖鸾事，有酒且频斟。
水调歌头
今夕复何夕，此地过中秋。尝心亭上唤客，追忆去年游。千里江山如画，万井笙歌不夜，扶路看遨头。玉界拥银阙，珠箔卷琼钩。
驭风去，忽吹到，岭边州。去年明月依旧，还照我登楼。楼下水明沙静，楼外参横斗转，搔首思悠悠。老子兴不浅，聊复此淹留。
水调歌头
云海漾空阔，风露凛高寒。仙翁鹤驾，羽节缥缈下天端。指点虚无征路，时见双凫飞舞，挥朱隘尘寰。吹笛向何处，海上有三山。
彩衣新，鱼服丽，更朱颜。蟠桃未熟，千岁容与且人间。早晚金泥封诏，归侍玉皇香案，踵武列仙班。玉骨自难老，未用九霞丹。
水调歌头
紫橐论思旧，碧落拜除新。内家敕使，传诏亲付玉麒麟。千里江山增丽，是处旌旗改色，佳气郁轮襜。看取连宵雪，借与万家春。
建崇牙，开盛府，是生辰。十州老稚，都向今日祝松椿。多少活人阴德，合享无边长算，惟有我知君。来岁更今日，一气转洪钧。
水调歌头
舣棹太湖岸，天与水相连。垂虹亭上，五年不到故依然。洗我征尘三斗，快揖商飚千里，鸥鹭亦翩翩。身在水晶阙，真作驭风仙。
望中秋，无五日，月还圆。倚栏清啸孤发，惊起壑龙眠。欲酹鸱夷西子，未办当年功业，空击五湖船。不用知余事，莼鲈正芳鲜。
水调歌头
鳌禁辍颇牧，熊轼赖龚黄。一时林莽千险，蜂午要驱攘。金版六韬初试，烟敛山空野迥，低草见牛羊。旒纩释南顾，戈甲濯银潢。
玉书下，褒懿绩，促曹装。帝宸天近，红旆东去带朝阳。归辅五云丹陛，回首楚楼千里，遗爱满潇湘。应记依刘客，曾此奉离觞。
水调歌头
天上掌纶手，阃外折冲才。发踪指示，平荡全楚息氛埃。缓带轻裘多暇，燕寝森严兵卫，香篆几徘徊。襦袴见歌咏，桃李藉栽培。
紫泥封，天笔润，日边来。趣装入觐，行矣归去作盐梅。祖帐不须遮道，看取眉间一点，喜气人尊罍。此去沙堤路，平步上三台。
水调歌头
客里送行客，常苦不胜情。见公秣马东去，底事却欣欣。不为青毡俯拾，自是公家旧物，何必更关心。且喜谢安石，重起为苍生。
圣天子，方侧席，选豪英。日边仍有知已，应剡荐章间。好把文经武略，换取碧幢红旆，谈笑扫胡尘。勋业在此举，莫厌短长亭。
水调歌头
湖海倦游客，江汉有归舟。西风千里，送我今夜岳阳楼。日落君山云气，春到沅湘草木，远思渺难收。徙倚栏杆久，缺月挂帘钩。
雄三楚，吞七泽，隘九州。人间好处，何处更似此楼头。欲吊沈累无所，但有渔儿樵子，哀此写离忧。回首叫虞舜，杜若满芳洲。
水调歌头
金节照南国，画戟壮陪都。严谯鼓角霜晓，雄胜压全吴。葱茜采香古径，缥缈折梅新奏，春事早关渠。谁识使君意，行乐与民俱。
披绣幌，薰宝篆，引琼酥。黄堂当暇，宾幕谈笑足欢娱。看取十行丹诏，遥指五云深处，归路接亨衢。玉佩映鸳缀，不老奉轩虞。
水调歌头
上马趣携酒，送客古朱方。秋风斜日山际，低草见牛羊。酩酊不知更漏，但见横江白露，清映月如霜。平睨广寒殿，谁说路歧长。
醉还醒，时起舞，念吾乡。江山尔尔，回首千载几兴亡。一笑书生事业，谁信管城居士，不换碧油幢。好在中冷水，击楫奏伊凉。
水调歌头
落日暝云合，客子意如何。定知今日，封六巽二弄干戈。四望际天空阔，一叶凌涛掀舞，壮志未消磨。为向吴儿道，听我扣舷歌。
我常欲，利剑戟，斩蛟龟。胡尘未扫，指挥壮士挽天河。谁料半生忧患，成就如今老态，白发逐年多。对此貌无恐，心亦畏风波。
水调歌头
微雨眼明处，春信著南枝。百花头上消息，为我赴襟期。松下凌霜古干，竹外横窗疏影，同是岁寒姿。唤取我曹赏，莫使俗流知。
对风前，看雪后，总相宜。碧天如洗，何许羌笛月边吹。一段出群标格，合得水仙兄事，千古豫章诗。鼎鼐付佳实，终待麦秋时。
水调歌头
飞雪已传信，端叶未分枝。莫嫌开晚，前月曾付小春期。谁道梳风洗雨，不许调脂弄粉，容易涴天姿。眼界未多见，鼻观已先知。
昔西湖，今北客，各从宜。要渠烂熳，趣得暖律为渠吹。犹记石亭攀折，浑似扬州观赏，清兴欲寻诗。三嗅不离手，如得和遍时。
水调歌头
今夕定何夕，今夕岁还除。团栾儿女，尽情灯火照围炉。但惜年从节换，便觉身随日老，踪迹尚沈浮。万事古如此，聊作旧桃符。
任东风，吹缟鬓，戏臞儒。韶颜壮齿，背人去似隙中驹。杯酌犹倾腊酒，漏箭已传春夜，何处不歌呼。惟愿长穷健，命酹且欢娱。
水调歌头
楼观数南国，烟雨压东州。溪山雄胜，天开图画肖瀛洲。我破瀛洲客梦，来剖仙都符竹，乐岁又云秋。聊作幻师戏，肯遗后人愁。
趁佳时，招我辈，共凝眸。君侯胸次邱壑，意匠付冥搜，刻日落成华栋，对月难并清景，千丈素光流。老子兴何极，小子趣觥筹。
水调歌头
一雁破空碧，秋满荻花洲。淮山淡扫，欲颦眉黛唤人愁。落日归云天外，目断清江无际，浩荡没轻鸥。有恨寄流水，无泪学羁囚。
望石城，思东府，话西州。平芜千里，古来佳处几回秋。歌舞当年何在，罗绮一时同尽，梦幻两悠悠。杯到莫停手，唯酒可忘忧。
水调歌头
人物冠江左，正始有遗音。谪仙风味，洒然那受一尘侵。倚马文章天与，霏屑谈辞云委，宣室为虚襟。小驻外台节，聊屈济时心。
记长庚，曾入梦，恰而今。橙黄橘绿，可人风物是秋深。九日明朝佳节，得得天教好景，供与醉时吟。从此寿千岁，一岁一登临。
水调歌头
彩舰驾飞鹢，帆影漾江乡。肥梅天气，一声横玉换新阳。惊起沙汀鸥鹭，点破暮天寒碧。极目楚天长。一抹残霞外，云断水茫茫。
逆清风，歌白雪，和沧浪。枕流亭馆，昔年行处半荒凉。我欲骖风游戏，收拾烟波佳景，一一付词章。闻说洞天好，何处水中央。
水调歌头
离愁晚如织，托酒与消磨。奈何酒薄愁重，越醉越愁多。忍对碧天好夜，皓月流光无际，光影转庭柯。有恨空垂泪，无语但悲歌。
因凝想，从别后，蹙双蛾。春来底事，孤负紫袖与红靴。速整雕鞍归去，著意浅斟低唱，细看小婆娑。万蕊千花里，一任玉颜酡。
水调歌头
贪痴无了日，人事没休期。白驹遇隙，百岁能得几多时。自古腰金结绶，著意经营辛苦，回首不胜悲。名未能安稳，身已致倾危。
空剜刻，休巧诈，莫心欺。须知天定，只见高冢与新碑。我已从头识破，赢得当歌临酒，欢笑且随宜。较甚荣和辱，争甚是和非。
水调歌头
把酒相劳苦，月色耀天章。冰轮碾破寒碧，飞入酒樽凉。击节词人妙句，吸此清辉万丈，肺腑亦生光。揽袂欲仙举，逸兴共天长。
日边客，幕中俊，坐间狂。浩歌清啸，恍然云海渺茫茫。唤醒谪仙苏二，何事常愁客少，更恐被云妨。月与人长好，广大醉为乡。
水调歌头
天下伟人物，荆楚号名流。幅员千里，英气磅礴岳南州。雁峤高参翼轸，石鼓下盘朱府，衮衮应公侯。常记生申旦，明日是中秋。
挈明月，翳翔凤，驷飞虬。东南一尉，何事三载漫淹留。谈笑洞庭青草，从此阆风阊阖，高处看鳌头。更种阶庭玉，慈母念方稠。
水调歌头
祥起玉龙甲，庆衍紫枢垣。奎文得岁，佳气磅礴斗牛间。天意方扶兴运，贤业更看奕世，衮衮照英辀。四海具瞻久，膏泽满湘川。
岁六月，苏大旱，作丰年。喁喁百万生齿，何处不沾恩。此是鸿钧事业，那更青毡步武，早晚即调元。混一车书了，还领赤松仙。
水调歌头
黄色起犀表，紫绶照金章。两朝耆德，应是南国旧龚黄。曾上方壶蓬岛，万里鲸波不作，炎海赖清凉。缓造鹓鸿地，高卧水云乡。
近新来，春色好，遍潇湘。不知今日何日，佳气拥高堂。竞把芳尊为寿，细祝遐龄难老，福禄未渠央。国栋欠元老，仙桂看诸郎。
水调歌头
凉吹起空阔，疏雨敛轻阴。潇湘江上秋色，佳处不胜清。拄笏西山一望，气与千崖高爽，天意属奇英。威凤下瑶阙，丹桂矗云根。
汉元侯，流德厚，在云孙。金昆玉季，曾共接武上青云。堂上瑶池仙姥，庭下芝兰玉树，好事萃于门。剩讲经纶事，早晚自公卿。
水调歌头
韩国武中令，公望乃云孙。平生壮志，凛凛长剑倚天门。郁积胸中谋虑，慷慨尊前谈笑，袖手看风云。唾手功名事，诗句自朝昏。
况高怀，吾所敬，果难能。千金生产，一笑推尽与诸昆。所至才成辄去，不为区区芥蒂，此意有谁论。且举杯中酒，今日是生辰。
水调歌头
杨卢万人杰，见我眼俱青。锦官城里胜概，在在款经行。笔底烟云飞走，胸次乾坤吐纳，议论总纵横。觉我形秽处，相并玉壶清。
二使者，弦样直，水般平。岷峨洗净凄怆，威与惠相并。闻道东来有诏，却恐西留无计，顿使雪山轻。滚滚蜀江水，不尽是声名。
水调歌头
明月四时好，何事喜中秋。瑶台宝鉴，宜挂玉宇最高头。放出白毫千丈，散作太虚一色，万象入吾眸。星斗避光彩，风露助清幽。
等闲来，天一角，岁三周。东奔西走，在处依旧若从游。照我尊前只影，催我镜中华发，蟾兔漫悠悠。连璧有佳客，乘兴且登楼。
水调歌头
身去日华远，举首望长安。四年留蜀，那复有梦到金銮。遥想将芜三径，自笑已穷五技，无语倚阑干。欲作天涯别，犹对俎尊闲。
秋意晚，风色厉，叶声干。阳关三叠缓唱，一醉且酡颜。聚散燕鸿南北，得失触蛮左右，莫较去仍还。后日相思处，烟水与云山。
水调歌头
衮衮长江水，策策晓霜风。求归得请，特地送我布帆东。出处何关轻重，去住不拘淹速，社燕与秋鸿。父老休相恋，四载愧无功。
谁知有，楼百尺，卧元龙。来从天上，一麾游戏斗牛中。闻道君王前席，见说从臣虚位，变化待鲲鸿。一笑同锦里，万事付金钟。
水调歌头
与蜀有缘法，见我眼俱青。征车到处，弦管无限作离声。自笑四年留滞，漫说三边安静，分阃愧长城。一念天地阔，万事羽毛轻。
欲归去，诗入社，酒寻盟。骎骎双鬓，老矣只觉壮心惊。虽是东西惟命，已断行藏在己，何必问君平。举似铜梁守，怀抱好同倾。
水调歌头
雪岭倚空白，霜柏傲寒青。千岩万壑奇秀，禽鸟寂无声。好是群贤四集，同访宝仙九室，中有玉京城。眼底尘嚣远，胸次利名轻。
云山旁，烟水畔，肯渝盟。传呼休要喝道，方外恐猜惊。雅羡林泉胜概，倘遂田园归计，志愿足平生。此意只自解，聊复为君倾。
水调歌头
数月已办去，今日始成行。天公怜我，特地趁晓作霜晴。万里奔驰为米，四载淹留为豆，自笑太劳生。父老漫遮道，抚字愧阳城。
君有命，难俟驾，合兼程。故山心切，猿鹤应是怨仍惊。多谢使华追路，不忍客亭分袂，已醉酒犹倾。莫久西南住，汉代急公卿。
水调歌头
四载分蜀阃，万里下吴樯。老怀易感，厌听催别笛横羌。自愧谋非经远，更笑才非任剧，安得召公棠。有志但碌碌，无绩可章章。
汉嘉守，明似月，洁如霜。邦人鼓舞，爱戴惟恐趣归忙。况是水曹宗派，仍得苏州句法，燕寝书凝香。且趁东风去，步武近明光。
水调歌头
挺挺祖风烈，瑞岁滞偏州。元龙豪气。宜卧百尺最高楼。万丈文章光焰，一段襟怀洒落，风露玉壶秋。乱石惊涛处，也作等闲游。
适相逢，君去骑，我归舟。清都绛阙密迩，切莫小迟留。趁取亲庭强健，好向圣朝倾吐，事业肯悠悠。回首藩宣地，恩与大江流。
水调歌头
江月冷如水，江水碧於空。晚来一霎过雨，为我洗秋容。悄悄四山人静，凛凛三更露下，天阔叫孤鸿。唤醒蓬窗梦，身在水晶宫。
揖湘妃，招月娣，御清风。素琴韵远。不觉醉眼杏花红。禹穴骑鲸仙去，东海钓鳌人远，此意与谁同。倚柁一长啸，出壑舞鱼龙。
水调歌头
新涨鸭头绿，春满白苹洲。小停画鹢，莫便折柳话离愁。缥缈觚棱在望，不用东风借便，一瞬到皇州。别酒十分酌，何惜覆瑶舟。
从此去，上华顶，入清流。人门如许，自合唾手复公侯。老我而今衰谢，梦绕故园松菊，底事更迟留。早晚挂冠去，江上狎浮鸥。
水调歌头
春涨一篙绿，江阔暮涛寒。龙骧万斛飞举，鲸饮酒杯宽。醉倚柁楼清啸，目送孤鸿杳霭，景意与俱闲。恍若驭风去，蓬岛旧家山。
记吾庐，环翠竹，拱苍官。碧云信杳，谁为日日报平安。桂棹桃溪归后，流水落红香寂。春事想阑珊。赖有锦囊句，写向此中看。
水调歌头
带湖吾甚爱，千丈翠奁开。先生杖屦无事，一日走千回。凡我同盟鸥鸟，今日既盟之后，来往莫相猜。白鹤在何处，尝试与偕来。
破青萍，排翠藻，立苍苔。窥鱼笑汝痴计，不解举吾杯。废沼荒丘畴昔。明月清风此夜，人世几欢哀。东岸绿阴少，杨柳更须栽。
水调歌头
白日射金阙，虎豹九关开。见君谏疏频上，高论挽天回。千古忠肝义胆，万里蛮烟瘴雨，往事莫惊猜。政恐不免耳，消息日边来。
笑吾庐，门掩草，径封苔。未应两手无用，要把蟹螯杯。说剑论诗余事，醉舞狂歌欲倒，老子颇堪哀。白发宁有种，一一醒时栽。
水调歌头
折尽武昌柳，挂席上潇湘。二年鱼鸟江上，笑我往来忙。富贵何时休问，离别中年堪恨，憔悴鬓成霜。丝竹陶写耳，急羽且飞觞。
序兰亭，歌赤壁，绣衣香。使君千骑鼓吹，风采汉侯王。莫把骊驹频唱，可惜南楼佳处，风月已凄凉。在家贫亦好，此语试平章。
水调歌头
君莫赋幽愤，一语试相开。长安车马道上，平地起崔嵬。我愧渊明久矣，独借此翁湔洗，素壁写归来。斜日透虚隙，一线万飞埃。
断吾生，左持蟹，右持杯。买山自种云树，山下劚烟莱。百炼都成绕指，万事直须称好，人世几舆台。刘郎更堪笑，刚赋看花回。
水调歌头
造物故豪纵，千里玉鸾飞。等闲更把，万斛琼粉盖颇黎。好卷垂虹千丈，只放冰壶一色，云海路应迷。老子旧游处，回首梦耶非。
谪仙人，鸥鸟伴，两忘机。掀髯把酒一笑，诗在片帆西。寄语烟波旧侣，闻道莼鲈正美，休制芰荷衣。上界足官府，汗漫与君期。
水调歌头
万事到白发，日月几西东。羊肠九折歧路，老我惯经从。竹树前溪风月，鸡酒东家父老，一笑偶相逢。此乐竟谁觉，天外有冥鸿。
味平生，公与我，定无同。玉堂金马，自有佳处著诗翁。好锁云烟窗户，怕入丹青图画，飞去了无踪。此语更痴绝，真有虎头风。
水调歌头
上古八千岁，才是一春秋。不应此日，刚把七十寿君侯。看取垂天云翼，九万里风在下，与造物同游。君欲计岁月，当试问庄周。
醉淋浪，歌窈窕，舞温柔。从今杖屦南涧，白日为君留。闻道钧天帝所，频上玉卮春酒，冠佩拥龙楼。快上星辰去，名姓动金瓯。
水调歌头
酒罢且勿起，重挽史君须。一身都是和气，别去意何如。我辈情钟休问，父老田头说尹，泪落独怜渠。秋水见毛发，千尺定无鱼。
望清阙，左黄阁，右紫枢。东风桃李陌上，下马拜除书。屈指吾生余几，多病故人痛饮，此事正愁余。江湖有归雁，能寄草堂无。
水调歌头
寒食不小住，千骑拥春衫。衡阳石鼓城下，记我旧停骖。襟似潇湘桂岭，带似洞庭春草，紫盖屹东南。文字起骚雅，刀剑化耕蚕。
看使君，於此事，定不凡。奋髯抵几堂上，尊俎自高谈。莫信君门万里，但使民歌五袴，归诏凤凰衔。君去我谁饮，明月影成三。
水调歌头
上界足官府，公是地行仙。青毡剑履旧物，玉立侍天颜。莫怪新来白发，恐是当年柱下，道德五千言。南涧旧活计，猿鹤且相安。
歌秦缶，宝康瓠，世皆然。不知清庙钟磬，零落有谁编。堪笑行藏用舍，试问山林钟鼎，底事有亏全。再拜荷公赐，双鹤一千年。
水调歌头
我亦卜居者，岁晚望三闾。昂昂千里，泛泛不作水中凫。好在书携一束，莫问家徒四壁，往日置锥无。借车载家具，家具少於车。
舞乌有，歌亡是，饮子虚。二三子者爱我，此外故人疏。幽事欲论谁共，白鹤飞来似可，忽去复何如。众鸟欣有托，吾亦爱吾庐。
水调歌头
四坐且勿语，听我醉中吟。池塘春草未歇，高树变鸣禽。鸿雁初飞江上，蟋蟀还来床下，时序百年心。谁要卿料理，山水有清音。
欢多少，歌长短，酒浅深。而今已不如昔，后定不如今。闲处直须行乐，良夜更教秉烛，高曾惜分阴。白发短如许，黄菊倩谁簪。
水调歌头
木末翠楼出，诗眼巧安排。天公一夜，削出四面玉崔嵬。畴昔此山安在，应为先生见挽，万马一时来。白鸟飞不尽，却带夕阳回。
劝公饮，左手蟹，右手杯。人间万事变灭，今古几池台。君看庄生达者，犹对山林皋壤，哀乐未忘怀。我老尚能赋，风月试追陪。
水调歌头
万事几时足，日月自西东。无穷宇宙，人是一粟太仓中。一葛一裘经岁，一钵一瓶终日，老子旧家风。更著一杯酒，梦觉大槐宫。
记当年，哧腐鼠，叹冥鸿。衣冠神武门外，惊倒几儿童。休说须弥芥子，看取鹍鹏斥鷃，小大若为同。君欲论齐物，须访一枝翁。
水调歌头
十里深窈窕，万瓦碧参差。青山屋上，流水屋下绿横溪。真得归来笑语，方是闲中风月，剩费酒边诗。点检歌舞了，琴罢更围棋。
王家竹，陶家柳，谢家池。知君勋业未了，不是枕流时。莫向痴儿说梦，且作山人索价，颇怪鹤书迟。一事定嗔我，已办北山移。
水调歌头
高马勿捶面，千里事难量。长鱼变化云雨，无使寸鳞伤。一壑一丘吾事，一斗一石皆醉，风月几千场。须作猬毛磔，笔作剑锋长。
我怜君，痴绝似，顾长康。纶巾羽扇颠倒，又似竹林狂。解道澄江如练，准备停云堂上，千首买秋光。怨调为谁赋，一斛贮槟榔。
水调歌头
落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。
功名事，身未老，几时休。诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋登楼。
水调歌头
官事未易了，且向酒边来。君如无我，问君怀抱向谁开。但放平生丘壑，莫管旁人嘲骂，深蛰要惊雷。白发还自笑，何地置衰颓。
五车书，千石饮，百遍才。新词未到，琼瑰先梦满吾怀。已过西风重九，且要黄花入手，诗兴未关梅。君要花满县，桃李趁时栽。
水调歌头
千里渥洼种，名动帝王家。金銮当日奏草，落笔万龙蛇。带得无边春下，等待江山都老，教看鬓方鸦。莫管钱流地，且拟醉黄花。
唤双成，歌弄玉，舞绿华。一觞为饮千岁，江海吸流霞。闻道清都帝所，要挽银河仙浪，西北洗胡沙。回首日边去，云里认飞车。
水调歌头
千古老蟾口，云洞插天开。涨痕当日何事，汹涌到崔嵬。攫土搏沙儿戏，翠谷苍崖几变，风雨化人来。万里须臾耳，野马骤空埃。
笑年来，蕉鹿梦，画蛇杯。黄花憔悴风露，野碧涨荒莱。此会明年谁健，后日犹今视昔，歌舞只空台。爱酒陶元亮，无酒正徘徊。
水调歌头
日月如磨蚁，万事且浮休。君看檐外江水，滚滚自东流。风雨瓢泉夜半，花草雪楼春到，老子已菟裘。岁晚问无恙，归计橘千头。
梦连环，歌弹铗，赋登楼。黄鸡白酒，君去村社一番秋。长剑倚天谁问，夷甫诸人堪笑，西北有神州。此事君自了，千古一扁舟。
水调歌头
说与西湖客，观水更观山。淡妆浓抹西子，唤起一时观。种柳人今天上，对酒歌翻水调，醉墨卷秋澜。老子兴不浅，歌舞莫教闲。
看尊前，轻聚散，少悲欢。城头无限今古，落日晓霜寒。谁唱黄鸡白酒，犹记红旗清夜，千骑月临关。莫说西州路，且尽一杯看。
水调歌头
万事一杯酒，长叹复长歌。杜陵有客，刚赋云外筑婆娑。须信功名儿辈，谁识年来心事，古井不生波。种种看余发，积雪就中多。
二三子，问丹桂，倩素娥。平生萤雪，男儿无奈五车何。看取长安得意，莫恨春风看尽，花柳自蹉跎。今夕且欢笑，明月镜新磨。
水调歌头
岁岁有黄菊，千载一东篱。悠然政须两字，长笑退之诗。自古此山元有，何事当时才见，此意有谁知。君起更斟酒，我醉不须辞。
回首处，云正出，鸟倦飞。重来楼上，一句端的与君期。都把轩窗写遍，更使儿童诵得，归去来兮辞。万卷有时用，植杖且耘耔。
水调歌头
客子久不到，好景为君留。西楼著意吟赏，何必问更筹。唤起一天明月，照我满怀冰雪，浩荡百川流。鲸饮未吞海，剑气已横秋。
野光浮。天宇迥，物华幽。中州遗恨，不知今夜几人愁。谁念英雄老矣，不道功名蕞尔，决策尚悠悠。此事费分说，来日且扶头。
水调歌头
山险号北固，景胜冠南州。洪涛江上乱云，山里簇红楼。堪笑萍踪无定，拟泊叶舟何许，无计可依刘。金阙自帷幄，玉垒老貔貅。
问兴亡，成底事，几春秋。六朝人物，五胡妖雾不胜愁。休学楚囚垂泪，须把祖鞭先著，一鼓版图收。惟有金焦石，不逐水漂流。
水调歌头
形胜视京兆，警跸驻钱塘。光前诏后弹压，谁数汉张王。几百万家和气，五十余年创见，天下一循良。有口皆歌颂，无地不耕桑。
春过半，花锦烂，柳丝长。潭潭门卫森戟，宴寝正凝香。笑把湖山佳色，醉挹西湖晴滟，童艾祝霞觞。四海瞻华衮，千载侍吾皇。
水调歌头
碧云初返岫，潦水正鸣滩。兰舟容与，歌舞偏称笑中看。烛影烘寒成暖，花色照人如昼，一坐有余欢。酒滟浮金盏，香缕霭雕盘。
碧簪横，银漏永，玉樽干。喧春鼓吹，翠袖起舞佩珊珊。记得山明水秀，何处朝云暮雨，常在梦魂间。多少难言事，都付两眉弯。
水调歌头
危台枕城堞，今昔几人游。绕城碧水一带，茂苑与长渊。寂寂弹琴风外，苒苒采香径畔，横截古溪头。极目暮云合，宋玉正悲秋。
岘山碑，帝子阁，庾公楼。当时风物，如今烟水只供愁。处处山明水秀，岁岁春花秋月，何必美南州。故国未归去，萍梗叹漂流。
水调歌头
雨霁彩虹卧，半夜水明楼。太湖极目，四面水尽是天流。几点鲈乡莼浦，万里鲸波雪浪，掀舞小渔舟。金饼挂蟾魄，时景正中秋。
钓纶轻，兰棹稳，笑王侯。一蓑一笠，得意何必美封留。纵使金章鼎贵，何似玉樽倾倒，一醉可消愁。玉女在何许，唤起与同游。
水调歌头
佳客志淮海，贱子设樽罍。楚江昨夜清涨，短棹已安排。休问南楼风月，且念阳台云雨，几日却重来。银烛正凝泪，画鼓且休催。
彩云飞，黄鹤举，两徘徊。林泉归去高卧，回首笑尘埃。我唱更凭君和，君起谁同我舞，莫惜玉山颓。他日扬州路，散策愿相陪。
水调歌头
浩叹对青史，循吏久无闻。二年江右，赖公华节布阳春。才自搴帷问俗，无复埋轮当道，一路尽澄清。多少攀辕意，不待及瓜人。
驻膏车，迟祖帐，倒离尊。满庭桃李绿阴，何处不深恩。此去玉音应问，底事金围微减，忧国更忧民。造膝一言语，四海入洪钧。
水调歌头
玉鉴十分满，清露一年秋。漂流踪迹，谁念楚尾与吴头。此夜刮明尘眼。望极好张诗胆。何处有高楼。浩荡银潢冷。缥缈白云浮。
笑劳生，难坎止，亦乘流。阑干拍碎，清夜起舞不胜愁。万里关河依旧。一寸功名乌有。清泪滴衣裘。老去心空在，归梦绕苹洲。
水调歌头
有客念行役，劲气凛於秋。男儿未老，衔命如虏亦风流。决定平戎方略。恢复旧燕封壤，安用割鸿沟。莫献肃霜马，好衣白狐裘。
我何人，怀壮节，但凝愁。平生未逢知已、哙伍实堪羞。金马文章何在，玉鼎勋庸何有，一笑等云浮。拚断好风月，羯鼓打梁州。
水调歌头
君恩九鼎重，臣命一毫轻。出身事主，刚甚须作不平鸣。老却西山薇蕨，闲损南窗松菊，羞死汉公卿。豺狼敢横道，草木要知名。
秋已素，人又去，若为情。长沙何在，风送呜咽暮潮声。举棹却寻归路，挥尘莫谈时事，得酒且频倾。一片古时月，千里伴君行。
水调歌头
清霜洗空阔，黍管吹秋灰。七蓂余翠，半月流素影徘徊。天遣蟠根仙李，世折一枝丹桂，积庆到云来。风骨峭冰玉，谈辩屑琼瑰。
黄阁老，金闺彦，谪仙才。小分铜竹，遍洒雨露楚江隈。好把萧滩玉笥，变作嘉肴芳酒，为寿莫停杯。飞诏下霄汉，调鼎待盐梅。
水调歌头
萧滩韵环佩，玉笥灿玲珑。仙源积庆，当日占梦兆维熊。学业肯先歆向，文焰已高白贺，飞步更蟾宫。秀色溢眉宇，雄辩倒心胸。
作儿戏，为亲寿，捧霞钟。彩衣摇曳，光映怀橘堕双红。正好产分风月，且伴能言桃李，鲸吸海涛洪。行赴紫泥诏，归拜黑头公。
水调歌头
高情邈云汉，长揖谢君侯。脱遗轩冕，簸弄泉石下清幽。心契匡庐猿鹤，泪染固陵松柏，一衲且蒙头。风月感平发，魂梦绕神州。
漾一叶，横孤管，去来休。琵琶亭畔，正是枫叶荻花秋。占检诗囊酒碗，抬贴舞裀歌扇，收尽两眉愁。回望碧云合，相伴赤松游。
水调歌头
间世真贤出，吉梦兆维熊。玉麟天上谪见，帏薄贯长虹。追念当年筹算。封魏封留勋业，千古事攸同。语云仁者寿，何必喻乔松。
嗣天子，乘九五，驭飞龙。分麾契符阃外，凭倚定寰中。由是天才英纵，散入枢庭闲暇，谈笑抚兵戎。伫看骄虏静，金鼎篆元功。
水调歌头
月里一枝桂，不付等闲人。昔年霄汉，闻道争者尽输君。衣袖天香犹在，风度仙清难老，冰雪莹无尘。赋才三十倍，论寿八千春。
夏庭芝，周室凤，舜郊麟。岂如今日称瑞，皇国再生申。聊借济时霖雨，来种重湖桃李，和气一番新。尚闻虚黄阁，行看秉洪钧。
水调歌头
重午日过六，灵岳再生申。丰神英毅，端是天上谪仙人。夙蕴机权才略，早岁来归明圣，惊耸汉庭臣。言语妙天下，名德冠朝绅。
绣衣节，移方面，政如神。九重隆眷倚注，伟业富经纶。闻道山东出相，行拜紫泥飞诏，归去秉洪钧。寿嘏自天锡，安用拟庄椿。
水调歌头
金鼎调元手，玉殿涣恩华。宣威蜀道，曾见千骑拥高牙。凭仗元枢筹略，宽我宸旒西顾，惠泽被幽遐。为忆江城好，南浦舣仙槎。
格天心，膺帝眷，极褒嘉。琳宫香火缘在，还近玉皇家。霖雨久思贤佐，看即声传丹禁，唤仗听宣麻。衮绣公归去，宰路筑堤沙。
水调歌头
江亭送行客，肠断木兰舟。水高风快，满目烟树织成愁。咿轧数声柔橹，拍塞一怀离恨，指顾隔汀洲。独立苍茫外，欲去强迟留。
海山长，云水阔，思难收。小亭深院歌笑，不忍记同游。唯有当时明月，千里有情还共，后会尚悠悠。此恨无重数，和泪付东流。
水调歌头
韶华能几许，节物叹推移。群花竞芳争艳，无奈隙驹驰。红紫随风何处，唯有抟枝新绿，暗逐雨催肥。乔木莺初啭，深院燕交飞。
渐清和，微扇暑，日迟迟。新荷泛水摇漾，萍藻弄晴漪。百岁光阴难挽，一笑欢娱易失，莫惜酒盈卮。无计留连住，还是送春归。
水调歌头
心景两无著，情物岂能移。超然远览失笑，名利苦纷驰。一品官资荣显，百万金珠豪富，宽自喜家肥，会得个中理，川泳与云飞。
静中乐，闲中趣，自舒迟。心如止水，无风无自更生漪。已是都忘人我，一任吾身醒醉，有酒引连卮。万法无差别，融解即同归。
水调歌头
世态万纷变，人事一何忙。胸中素韬奇蕴，匣剑岂能藏。不向燕然纪绩，便与渔樵争席，摆脱是非乡。要地时难得，闲处日偏长。
志横秋，谋夺众，谩轩昂。蝇头蜗角微利，争较一毫芒。幸有乔林修竹，随分粗衣粝食，何必计冠裳。我已乐萧散，谁与共平章。
水调歌头
不见南师久，谩说北群空。当场只手，毕竟还我万夫雄。自笑堂堂汉使，得似洋洋河水，依旧只流东。且复穹庐拜，曾向藁街逢。
尧之都，舜之壤，禹之封。於中应有，一个半个耻臣戎。万里腥膻如许，千古英灵安在，磅礴几时通。胡运何须问，赫日自当中。
水调歌头
人物从来少，篱菊为谁黄。去年今日，倚楼还是听行藏。未觉霜风无赖，好在月华如水，心事楚天长。讲论参洙泗，杯酒到虞唐。
人未醉，歌宛转，兴悠扬。太平胸次，笑他磊磈欲成狂。且向武夷深处，坐对云烟开敛，逸思入微茫。我欲为君寿，何许得新腔。
水调歌头
人爱新来景，龙认旧时湫。不论三伏，小住便觉凛生秋。我自醉眠其上，任是水流其下，湍激若为收。世事如斯去，不去为谁留。
本无心，随所寓，触虚舟。东山始末，且向灵洞与沈浮。料得神仙窟穴，争似提封万里，大小几琉球。但有君才具，何用问时流。
水调歌头
事业随人品，今古几麾旌。向来谋国，万事尽出汝书生。安识鲲鹏变化，九万里风在下，如许上南溟。斥鷃旁边笑，河汉一头倾。
叹世间，多少恨，几时平。霸图消歇，大家创见又成惊。邂逅汉家龙种，正尔乌纱白纻，驰鹜觉身轻。樽酒从渠说，双眼为谁明。
水调歌头
寒眼乱空阔，客意不胜秋。强呼斗酒，发兴特上最高楼。舒卷江山图画，应答龙鱼悲啸，不暇愿诗愁。风露巧欺客，分冷入衣裘。
忽醒然，成感慨，望神州。可怜报国无路，空白一分头。都把平生意气，只做如今憔悴，岁晚若为谋。此意仗江月，分付与沙鸥。
水调歌头
杖履觅春色，行遍大江西。访花问柳，都自无语欲成蹊。不道七州三垒，今岁五风十雨，全是太平时。征辔晚乘月，渔钓夜垂丝。
诗书帅，坐围玉，尘挥犀。兴方不浅，领袖风月过花期。只恐梅梢青子，已露调羹消息，金鼎侍公归。回首滕王阁，空对落霞飞。
水调歌头
父老一杯酒，争劝史君留。可怜桃李千树，无语送归舟。听得拈笙玉指，都把万家遗爱，吹作许离愁。倚醉袖红湿，生怕夕阳流。
问君侯，今几日，还东州。还家时候，次第梅已暗香浮。只恐道间驿使，先寄调羹消息，归去总无由。鼎铉功名了，徐赴赤松游。
水调歌头
买得一航月，醉卧出长安。平堤千里过尽，杨柳绿阴间。依约晓莺啼处，认得南徐风物，客梦恍惊残。重到旧游所，如把画图看。
英雄事，千古意，一凭阑。惜今老矣，无复健笔写江山。天上人间知己，赖有使星郎宿，照映比尘寰。准拟五湖去，为乞钓鱼竿。
水调歌头
把酒对斜日，无语问西风。胭脂何事，都做颜色染芙蓉。放眼暮江千顷，中有离愁万斛，无处落征鸿。天在阑干角，人倚醉醒中。
千万里，江南北，浙西东。吾生如寄，尚想三径菊花丛。谁是中州豪杰，借我五湖舟楫，去作钓鱼翁。故国且回首，此意莫匆匆。
水调歌头
一笛起城角，吹破小梅愁。东风犹未，谁遣春信到吾州。闻得东来千骑，鼓舞儿童竹马，和气与空浮。桃李未阴处，准拟种千头。
今太守，宋人物，晋风流。政成谈笑，不妨高兴在南楼。只恐蓬莱仙伯，合侍玉皇香案，难作寇恂留，约住紫泥诏，凭轼且优游。
水调歌头
踏碎九街月，乘醉出京华。半生湖海，谁念今日老还家。独把瓦盆盛酒，自与渔樵分席，说伊政声佳。竹马望尘去，倦客亦随车。
听熏风，清晓角，韵梅花。人家十万，说尽炎热与咨嗟。只恐棠阴未满，已有枫宸趣召，归路不容遮。回首江边柳，空著旧栖鸦。
水调歌头
孤棹溯霜月，还过阖闾城。系船杨柳桥畔，吹袖晚寒轻。百尺层台重上，万事红尘一梦，回首几周星。风调信衰减，亲旧总凋零。
认群峰，寻四塔，尘烟横。平生感慨，况逢佳处辄销凝。休说当时雕辇，不见后来游鹿，斜照水空明。猛把画阑拍，飞雁两三声。
水调歌头
忠肝贯日月，浩气抉云霓。诗书名帅，谈笑果胜棘门儿。牛弩旁穿七札，虎将分行十道，先解近城围。一骑夜飞火，捷奏上天墀。
畅皇威，宣使指，领全师。襄阳耆旧，请公直过洛之西。箪食欢呼迎处，已脱毡裘左衽，还著旧藏衣。笳鼓返京阙，风采震华夷。
水调歌头
春事能几许，密叶著青梅。日高花困，海棠风暖想都开。不惜春衣典尽，只怕春光归去，片片点苍苔。能得几时好，追赏莫徘徊。
雨飘红，风换翠，苦相催。人生行乐，且须痛饮莫辞杯。坐则高谈风月，醉则恣眠芳草，醒后亦佳哉。湖上新亭好，何事不曾来。
水调歌头
弓剑出榆塞，铜椠上蓬山。得之浑不费力，失亦匹如闲。未必古人皆是，未必今人俱错。世事沐猴冠。老子不分别，内外与中间。
酒须饮，诗可作，铗休弹。人生行乐，何自催得鬓毛斑。达则牙旗金甲，穷则蹇驴破帽，莫作两般看。世事只如此，自有识鸮鸾。
水调歌头
华亭新伟观，胜地得高雄。凭栏徒倚要眇，万里景无穷。好是江流萦绕，那更云天舒阔，叠嶂倚晴空。眼界无尽藏，怀抱有清风。
主人贤，开绮席，泛金钟。放怀一笑，许我满酌醉颜红。只恐玺书即下，促起飞凫东去，行作黑头公。还记今朝客，曾待一杯同。
水调歌头
风驭过姑射，云佩挹浮丘。丁宁月姊，为我澄霁一天秋。尽展冰奁玉鉴，要看瑶台银阙，万里冷光浮。分与世间景，好在水边楼。
想霓裳。呈妙舞，起清讴。蓝桥何处，试寻玉杵恣追游。拟待铅霜捣就，缓引琼浆沈醉，谁信是良筹。长啸跨鲸背，不必愿封留。
水调歌头
再拜识英度，喜气觉飞浮。神清骨秀，元是蓬莱谪仙流。盖去冲摩霄汉。刚向平分风月，半剌岭南州。素蕴未施展，阔步尚淹留。
从此去，朝帝阙，侍宸旒。论思献替、要须直与古人侔。好是羽仪朝著，勒就鼎彝勋业，却伴赤松游。曳杖太湖曲，笑傲八千秋。
水调歌头
富贵本何物，底用苦趋奔。都为造物娱弄，人事覆来翻。须索高抬目力，觑破只同儿戏，不必更重论。但愿吾长健，赢得日加飧。
衣轻裘，乘驷马，驾高轩。算来荣耀，终输渔叟钓江村。休叹谋身太拙，未必折腰便是，炙手几曾温。清议不可辱，千古要长存。
水调歌头
日落爱山紫，沙涨省潮回。平生梦犹不到，一叶眇西来。欲讯桑田成海，人世了无知者，鱼鸟两相推。天外玉笙杳，子晋只空台。
倚阑干，二三子，总仙才。尔歌远游章句，云气入吾杯。不问王郎五马，颇忆谢生双屐，处处长青苔。东望赤城近，吾兴亦悠哉。
水调歌头
谁与玩芳草，公子未西归。天然脱去雕饰，秋水落芙蕖。发轫朝兮东壁，弭节夕兮西极，故国入踌躇。梦里不知路，南斗正扶疏。
鸩不好，凤不利，忆三闾。算来何事，苦道岁晏孰华余。首拜东皇太乙，复次云君司命，高曳九霞裾。山鬼正含睇，慕我欲何如。
水调歌头
尧舜去已远，稷契不重来。周流天上地下，我马亦悠哉。君向云中独立，知与何人相俟，孔盖逐风回。长忆目成处，却苦别离催。
被明月，佩宝璐，冠崔嵬。可怜幼好奇服，年老在尘埃。天地与吾同性，日月与吾同命，何事有余哀。故国空乔木，野鹿上高台。
水调歌头
孔孟化尘土，秦汉共丘墟。人间美恶如梦，试看几张书。还是天一地二，做出朝三暮四，堪笑又堪悲。谁忆陶元亮，春酒解饥劬。
老将至，岁既晏，念春归。停云亲友南北，何以慰离居。半郭半村佳处，一竹一花生意，吾亦爱吾庐。时访前村酒，旋买小溪鱼。
水调歌头
志可洞金石，气可塞堪舆。问君所志安在，富贵胜人乎。看取首阳二子，叩住孟津匹马，天讨不枝梧。特立浮云外，大块可齐驱。
铁可折，玉可碎，海可枯。不论穷达生死，直节贯殊途。立处孤峰万仞，袖里青蛇三尺，用舍付河图。晞汝阳阿上，濯汝洞庭湖。
水调歌头
欲觅存心法，当自尽心求。此心尽处，豁地知性与天侔。行尽武陵溪路，忽见桃源洞口，渔子舍渔舟。输与逃秦侣，绝境几春秋。
举全体，既尽得，要敛收。勿忘勿助之际，玄牝一丝头。君看天高地下，中有鸢飞鱼跃，妙用正周流。可与知者道，莫语俗人休。
水调歌头
草木自成岁，禽鸟已春声。仰观俯察，多少宇宙古今情。遐想炎黄以上，逮至汉唐而下，几个费经营。巢许有真意，无责自身轻。
富与贵，贫与贱，死还生。方壶岁晚，深感梅蕊向人倾。造物元来无物，有物还应自造，人意几曾平。天际识归路，野鹤忽长鸣。
水调歌头
明月到花影，把酒对香红。此情飘洒，但觉清景满帘栊。人被好花相恼，花亦知人幽韵，佳处本同风。挥手谢尘纲，举袂步蟾宫。
秋已半，幽涧侧，乱山中。故人过我，终夕乘兴可千钟。赖有曲江才子，坐上平章花月，不管老英雄。心事将何寄，醉语又匆匆。
水调歌头
今古钓台下，行客系扁舟。扁舟何以，云山千叠亦东游。我欲停桡一醉，与写平生幽愤，横管更清讴。小上客星阁，短鬓独搔头。
风乍起，烟未敛，雨初收。一年花事，数声鶗鴂欲春休。吊古怀贤情味，只有浮名如故，谁复识羊裘。赖得玄英隐，相望此溪流。
水调歌头
嘉节已吹帽，谁复见南山。南山佳处，台上云绕一溪环。犹记使君同醉，化鹤千年何在，今古自应慳。胜事漫陈迹，风物只高寒。
都莫问，归酒畔，集毫端。等闲吟笑而已，赖有孔融尊。伟矣广平心致，赢得相遭淡泊，感旧唱酬间。且看小斋菊，抵掌共凭阑。
水调歌头
新月已如许，我问带湖梅。人间题句，赢得浮潋酒盈杯。落拓豪英满坐，烂漫风骚连纸，天外凤凰来。只怕轻孤负，莫待巧安排。
空翠滴，寒爽矣，晚佳哉。为君绝倒，折尽千树玉蓓堆。渺渺章泉好在，寂寂卢泉仙去，今古付尊罍。拍手见花木，放眼记莓苔。
水调歌头
一曲笙歌外，四座笑谈清。使君秋霁领客，别乘更宗英。想像亲闱称寿，写就通家情分，相与庆恩荣。欢动桂花发，香雾扑帘旌。
功名事，台阁路，好同登。只今报政归诏，舆论正蜚声。以我文章学术，与国和平安靖，冠剑入明庭。应顾棠阴下，野老鬓星星。
水调歌头
玉水灵山地，燕寝亦书功。邦人耆老，诞弥佳节以词通。尔岂知吾恺悌，我乃因君谈笑，祝寿酒杯同。箫鼓少人会，歌舞为谁容。
观坐客，惊野老，笔如风。个般酬唱，诏回应上玉华东。多少家传经济，留与孙谋持守，出处信何穷。唤起千年调，分付一车公。
水调歌头
落日水亭静，藕叶胜花香。时贤飞盖，松间喝道挟胡床。暑气林深不受，山色晚来逾好，顿觉酒尊凉。妙语发天籁，幽眇亦张皇。
射者中，弈者胜，兴悠长。佳人雪藕，更调冰水赛寒浆。惊饵游鱼深逝，带箭山禽高举，此话要商量。溪上采菱女，三五傍垂杨。
水调歌头
天地本无际，南北竟谁分。楼前多景，中原一恨杳难论。却似长江万里，忽有孤山两点，点破水晶盆。为借鞭霆力，驱去附昆仑。
望淮阴，兵冶处，俨然存。看来天意，止欠士雅与刘琨。三拊当时顽石，唤醒隆中一老，细与酌芳尊。孟夏正须雨，一洗北尘昏。
水调歌头
五剡乃脱选，通籍入金闺。祖宗立法初意，正欲猎英奇。近世流风薄矣，强者立跻霄汉，弱者困尘泥。流水伯牙操，底处有钟期。
公为政，民不扰，吏无欺。春风桃李满县，当路几人知。五马宏开公道，一鹗首旌治最，迟乃速之基。不枉受人荐，更看荐人时。
水调歌头
别驾映旋轸，父老绕称觥。西风底事于役，造物岂无情。知道神生崧岳，大庾岭边和气，未足助欢声。小试活人手，详谳命公行。
赣滩石，青原雨，快阁晴。西江一带风物，尽把祝长生。福与此江无尽，寿与此江俱远，名与此江清。江水直到海，公亦上蓬瀛。
水调歌头
世界要扶助，人物载耆英。茫茫四海，谁识今代有厖臣。万顷青湖佳气，一片紫岩心事，天付与斯人。耸耸铁冠吏，表表白云卿。
海沮漳，城汉郢，宅峨岷。规摹妙处，胸次纳纳几沧瀛。未说令公二纪，先看武公百岁，年与学俱新。星弁百僚准。天宇四时春。
水调歌头
冬至子之半，玉管罅微阳。壶中别有天地，转觉日增长。一样金章紫服，一样朱颜绿发，翁季俨相望。翁是修何行，未已且方将。
玉生烟，兰竞秀，彩成行，翁无他智，只把一念答苍苍。今日列城桃李，他日八荒雨露，都是乃翁庄。要数义方训，不说窦家郎。
水调歌头
曾向君王说，臣愿守嘉州。风流别乘初届，元在越王楼。湖上龟鱼何事，桥上雁犀谁使，争挽海山舟。便遣旧姻娅，解后作斯游。
晚风清，初暑涨，暮云收。公堂高会，恍疑仙女下罗浮。好是中郎有女，况是史君有妇，同对藕花洲。拟把鹤山月，换却鉴湖秋。
水调歌头
岁岁为公寿，著语不能新。自公持节北去，我亦有遐征。坐我碧瑶洞府，被我石楠嘉荫，冰柱向人清。待屈西风指，王事有期程。
我尝闻，由汉水，达河津。痴牛呆女会处，应有泛槎人。便向汉川东畔，直透银河左界，去上白云京。袖有传婿研，我欲丐余芬。
水调歌头
有匪碧岩使，长珮奏琅球。门前初暑才涨，一室淡于秋。帘卷峨眉烟雨，袖挟西川风露，满眼绿阴稠。人物眇然甚，得似此风流。
此何时，公犹滞，剑南州。分明忧在目睫，只恁付悠悠。未问人谋当否，须信天生贤哲，不只等闲休。努力崇明德，巨浸要平舟。
水调歌头
古说士夫郡，犹欠殿头魁。记曾分付公等，行矣勉之哉。世事弈棋无定，甲子循还复尔，不免且低回。人物价自定，万事付衔杯。
试与公，同握手，上春台。繁红丽紫何限，转首便尘埃。欲识化工定处，须向报秋时节，未用较先开。休道屋犹矮，卿相个中来。
水调歌头
促织谁遣妆，唧唧不能休。揽衣起观，四顾河汉淡如油。露下南山荟尉，风抹西湖菱芰，客感浩悠悠。尚此推不去，岁寿两公侯。
自侯归，闲日月，几春秋。东方千骑，何事白首去为州。会有葛公清侣，携上神仙官府，玉案侍前旒。却袖经纶手，归伴赤松游。
水调歌头
桃李眩春昼，松柏傲霜时。春妍不必皆是，晚秀未为非。画斧河边瘴雾，叱驭关前险阻，马竭复人疲。胡不效侪等，趣取好官为。
居之安，于胥乐，咏而归。毡裘鴂舌成市，书史俨相围。月淡秋亭烽影，日静春斋铃索，未听杜鹃啼。美酒无深巷，莫道不吾知。
水调歌头
三十作龙首，四十珥貂蝉。幡然携取名节，锦绣蜀山川。揽辔扶桑初晓，饮马咸池未旰，来日尽宽闲。兹事亦云足，所乐不存焉。
女垂髫，儿分鼎，妇供鲜。尊章青鬓未改，和气玉生烟。造物犹嫌缺陷，要启公侯衮衮，又畀贾嘉贤。公更厚封植，自古有丰年。
水调歌头
涪右金华宅，上有蔚蓝天。当年玉女何事，未摆世间缘，要把平夷心事，散作吉祥种子，春暖玉生烟。回首生处所，更欲与周旋。
自归来，生处所，已三年。山头白鹤候我，应讶久留连。已作秋风归梦，忽递春风消息，吹我著泸川。安得且归去，绵上饱耕眠。
水调歌头
清燕卧霜角，月魄几回哉。一声云雁清叫，推枕赋归来。流水落花去路，画象棠阴陈迹，霄观傍楼台。别忆入梅艳，愁色上田莱。
记来时，惊列缺，走吴回。人间都失匕箸，老婢亦惊猜。匹马晓风鞭袖，孤堞暮烟烽柝，挥却挂蛇杯。不负此邦去，笑只也应开。
水调歌头
更尽一杯酒，春近武陵源。源头父老迎笑，人似老癯仙。检校露桃风叶，问讯渚莎江草，点检旧风烟。世界要人拄，公独卧闲边。
叹从来，分宇宙，有山川。主宾均是寄耳，赢得鬓毛班。最苦中年相别，更是人才难得，相劝且加餐。归为玉昆说，时寄我平安。
水调歌头
山岳会元气，初度首王春。扶持许大穹壤，全德付耆英。二万九千日力，四百八旬甲子，酿此杰魁人。玉剑卧霜斗，金锁掣天扃。
学宗师，人气脉，国精神。不应闲处袖手，试与入经纶。磊落蟠溪感遇，迢递彭笺岁月，远到漆园椿。用舍关时运，一片老臣心。
水调歌头
千古峨眉月，照我别离杯。故人中岁聚散，脉脉若为怀。醉帽三更风雨，别袂一帘山色，为放笑眉开。握手道旧故，抵掌论人才。
山中人，灶间婢，亦惊猜。江头新涨催发，欲去重裴回。世事丝丝满鬓，岁月匆匆上面，渴梦肺生埃。酒罢听客去，公亦赋归来。
水调歌头
檥棹汉嘉口，更尽渭城杯。凌云山色。似为行客苦伤怀。横出半天烟雨，锁定一川风景，未放客船开。想见此楼上，阅尽蜀人才。
山猿鹤，江鸥鹭，亦相猜。滔滔日夜东注，全璧几人回。客亦莞然成笑，多少醉生梦死，转首总成埃。信屈四时耳，寒暑往还来。
水调歌头
烟雨敛江色，江水大于杯。篷窗一枕霄梦，忽忽到无怀。苦被江头新涨，推起天涯倦客，万里片帆开。收用到我辈，天下岂无才。
路漫漫，行又止，信还猜。渊鱼得失有分，须载月明回。寄语鹤山亲友，若访吾庐花柳，为我扫烟埃。去去党无辱，振袂早归来。
水调歌头
九十九峰下，百二十年州。西风吹起客梦，月满驿南楼。影入天河左界，辰在寿星向上，还是去年秋。要和木兰曲，载酒寿君侯。
天边信，云外步，去难留。寿觞庭院依旧，已带别离愁。离合钟情未免，行止关人何事，浪白世间头。将相时来作，身健百无忧。
水调歌头
犹记端门外，鞭袖五更寒。一声天上钟柝，金锁掣重关。君向紫宸上阁，我侍玉皇香案，都号舍人班。梦觉帝乡远，相对两苍颜。
玉围腰，金系肘，绣笼鞯。乡人衮衮严近，五马度荆山。收拾五湖气度，卷束蟠胸兵甲，春意满人间。天锡公纯嘏，气象自平宽。
水调歌头
高氏八千石，驺哄溢街坊。庸夫俗子，夸道锦绣里家乡。谁识书生心事，各要济时行已，肯顾利名场。用我吾所欲，不用亦何伤。
汉嘉守，凡阅历，几麾幢。便教入从出节，都是分之常。但愿国安人寿，更只专城也好，不用较强梁。准拟耆英会，倚杖看人忙。
水调歌头
尚记春归日，锦绣里江城。谁推日驭西去，水认故乡痕。鱼鸟自飞自跃。红紫谁开谁落。天运渺无声。四序镇如此，当当复亭亭。
是何年，修禊事，畅幽情。竞传元巳天气，别是一般清。便引郑郊溱洧。不道孔门沂泗。大道掌如平。待挽迷津者，都向此中行。
水调歌头
堪怪两外府，使传载朝缨。虽云身在江表，都号汉公卿。莫是才堪世用，莫是有人吹送，中外尔联荣。天运自消息，龙蠖不关情。
更寻思，谁得失，孰亏成。潜鱼要向深渺，犹恐太分明。且愿时清无事，长把书生阁束，归践对床盟。强似抗尘俗，岁岁上陪京。
水调歌头
天地一大物，扶植要人才。人才谁是，不肯随俗强追陪。与我言兮我愿。莫我知兮谁怨。全仗帝为媒。此意久寥阔，今见者留台。
笏围腰，书创屋，骑笼街。时贤白尽须发，老子抑名斋。更取堂名淇绿。要把北山万竹。一日倚云栽。自处只如此，将相任时来。
水调歌头
四海止斋老，百世水心翁。都将不尽事业，付与道俱东。气脉中庸大学，体统采薇天保，几疏柘袍红，千仞倚寥碧，一点驾归鸿。
扈江蓠，贯薜荔，制芙蓉。午桥绿野深处，心与境俱融。搏控乾坤龙马，簸弄坎离日月，苍鬓映方瞳。只恐又催诏，飞度橘花风。
水调歌头
如此好明月，梅里自来无。炎云溽雾收尽，宇宙一冰壶。浅濑乍分随合，清影欲连还断，滉漾玉浮图。风物庾楼似，秋思欠菰蒲。
醉魂醒，尘骨换，我非吾。琼箫紫凤何许，风露足清都。君看流光多处，缥缈澼洸人立，白与藕花俱。只恐姮娥妒，凉透粟生肤。
水调歌头
此日足可惜，心事正崔嵬。江淮踏遍，经岁相识定谁来。每向酒边长叹，更向花边长笑，意虑叵能猜。邂逅忽相遇，有客在尘埃。
脱儒冠，著武弁，太多才。笔墨争似，钩戟容易到云台。余子何须转手，便把平生胸臆，勇去莫徘徊。事业上金石，人世自欢哀。
水调歌头
金篆锁岩穴，玉斧凿山湫。飞泉溅沫无数，六月自生秋。天矫长松千岁，上有冷然天籁，清响眇难收。亭屋创新观，客鞅棹还留。
推名利，付飘瓦，寄虚舟。蒸羔酿秫，醅瓮戢戢蚁花浮。唤取能歌能舞，乘兴携将高处，杯酌荐昆球。径醉双股直，白眼视庸流。
水调歌头
二月一番雨，昨夜一声雷。枪旗争展，建溪春色占先魁。采取枝头雀舌，带露和烟捣碎，炼作紫金堆。碾破香无限，飞起绿尘埃。
汲新泉，烹活火，试将来。放下兔毫瓯子，滋味舌头回。唤醒青州从事，战退睡魔百万，梦不到阳台。两腋清风起，我欲上蓬莱。
水调歌头
金液还丹诀，无中养就儿。别无他术，只要神水入华池。采取天真铅汞，片晌自然交媾，一点紫金脂。十月周天火，玉鼎产琼芝。
你休痴，今说破，莫生疑。乾坤运用，大都不过坎和离。石里缘何怀玉，因甚珠藏蚌腹，借此显天机。何况妙中妙，未易与君阁。
水调歌头
吃了几辛苦，学得这些儿。蓬头赤脚，街头巷尾打无为。都没蓑衣笠子，多少风烟雨雪，便是活阿鼻。一具骷髅骨，忍尽万千饥。
头不梳，面不洗，且憨痴。自家屋里，黄金满地有谁知。这里一声惭愧，那里一声调数，满面笑嘻嘻。白鹤青云上，记取这般时。
水调歌头
有一修行法，不用问师传。教君只是，饥来吃饭困来眠。何必移精运气，也莫行功打坐，但去净心田。终日无思虑，便是活神仙。
不憨痴，不狡诈，不风颠。随缘饮啄，算来命也付之天。万事不由计较，造物主张得好，凡百任天然。世味只如此，拼做几千年。
水调歌头
一个清闲客，无事挂心头。包巾纸袄，单瓢只笠自逍遥。只把随身风月，便做自家受用，此外复何求。倒指两三载，行过百来州。
百来州，云渺渺，水悠悠。水流云散，于今几度蓼花秋。一任乌飞兔走，我亦不知寒暑，万事总休休。问我金丹诀，石女跨泥牛。
水调歌头
不用寻神水，也莫问华池。黄芽白雪，算来总是假名之。只这坤牛乾马，便是离龙坎虎，不必更猜疑。药物无斤两，火候不须时。
偃月炉，朱砂鼎，总皆非。真铅真汞不炼，之炼要何为。自己金公奼女，渐渐打成一块，胎息象婴儿。不信张平叔，你更问他谁。
水调歌头
要做神仙去，工夫譬似闲。一阳初动，玉炉起火炼还丹。捉住天魂地魄，不与龙腾虎跃，满鼎汞花乾。一任河车运，径路入泥丸。
飞金精，采木液，过三关。金木间隔，如何上得玉京山。寻得曹溪路脉，便把华池神水，结就紫金团。免得饥寒了，天上即人间。
水调歌头
杜宇伤春去，蝴蝶喜风清。一犁梅雨，前村布谷正催耕。天际银蟾映水，谷口锦云横野，柳外乱蝉鸣。人在斜阳里，几点晚鸦声。
采杨梅，摘卢橘，饤朱樱。奉陪诸友，今宵烂饮过三更。同入醉中天地，松竹森森翠幄，酣睡绿苔茵。起舞弄明月，天籁奏箫笙。
水调歌头
昔在虚皇府，被谪下人间。笑骑白鹤，醉吹铁笛落星湾。十二玉楼无梦，三十六天夜静，花雨洒琅玕。瑶台归未得，忍听洞中猿。
也休休，无情绪，炼金丹。从来天上，神仙宫府更严难。翻忆三千神女，齐唱霓裳一曲，月里舞青鸾。此恨凭谁诉，云满武夷山。
水调歌头
昔在虚皇府，啸咏紫云中。不知何事，误蒙天谪与公同。偶到金华洞口，忽见懒翁老子，挺挺众中龙。握手归仙隐，谈笑起天风。
忽相逢，一转瞬，酒杯空。几时再会，唱赓词翰倒金钟。只恐武夷山里，千古猿啼鹤唳，未便蹑飞虹。公欲归仙去，我欲继公踪。
水调歌头
误触紫清帝，谪下汉山川。既来尘世，奇奇怪怪被人嫌。懒去蓬莱三岛，且看江南风月，一住数千年。天风自霄汉，吹到剑峰前。
做些诗，吃些酒，放些颠。木精石怪，时时唤作地行仙。朝隐四山猿鹤，夜枕一天星斗，纸被里云眠。梦为蝴蝶去，依约在三天。
水调歌头
一叶飞何处，天地起西风。夜来酒醒，月华千顷浸帘栊。塞外宾鸿来也，十里碧莲香满，泽国蓼花红。万象正萧爽，秋雨滴梧桐。
钓台边，人把钓，兴何浓。吴江波上，烟寒水冷翦丹枫。光景暗中催去，览镜朱颜犹在，回首鹫巢空。铁笛一声晓，唤起玉渊龙。
水调歌头
江上春山远，山下暮云长。相留相送，时见双燕语风樯。满目飞花万点，回首故人千里，把酒沃愁肠。回雁峰前路，烟树正苍苍。
漏声残，灯焰短，马蹄香。浮云飞絮，一身将影向潇湘。多少风前月下，迤逦天涯海角，魂梦亦凄凉。又是春将暮，无语对斜阳。
水调歌头
两鬓青丝发，双眼黑方瞳。人皆道是，昭庆一个老仙翁。暂别蓬莱弱水，自把星冠月帔，玉佩舞薰风。醉入桃源路，归去不知踪。
举云璈，鸣铁笛，抚丝桐。满前剑弁森列，稽首捧金钟。挺挺松形鹤貌，任待桑田变海，宝鼎粒丹红。玉帝下明诏，独骑上瑶空。
水调歌头
一个奇男子，万象落心胸。学书学剑，两般都没个成功。要去披缁学佛，首下一拳轻快，打破太虚空。末后生华发，再拜玉清翁。
二十年，空挫过，只飘蓬。这回归去，武夷山下第三峰。住我旧时庵子，碗水把柴升米，活火煮教浓。笑指归时路，弱水海之东。
水调歌头
天下云游客，气味偶相投。暂时相聚，忽然云散水空流。饱饫闽中风月，又爱浙间山水，杖屦且逍遥。太上包中下，只得个无忧。
是和非，名与利，一时休。自家醒了，不成得恁地埋头。任是南州北郡，不问大张小李，过此便相留。且吃随缘饭，莫作俗人愁。
水调歌头
未遇明师者，日夜苦忧惊。及乎遇了，得些口诀又忘情。可惜蹉跎过了，不念精衰气竭，碌碌度平生。何不回头看，下手采来烹。
天下人，知得者，不能行。可怜埋没，如何恁地不惺惺。只见口头说著，方寸都无些子，只管看丹经。地狱门开了，急急办前程。
水调歌头
堪笑廛中客，都总是迷流。冤家缠缚，算来不是你风流。不解去寻活路，只是担枷负锁，不肯放教休。三万六千日，受尽百年忧。
得人身，休蹉过，急须修。乌飞兔走刹那，又是死临头。只这眼前快乐，难免无常两字，何似出尘囚。炼就金丹去，万劫自逍遥。
水调歌头
遣作岭头使，似戍玉门关。来时送者，举酒珍重祝身安。街畔小儿拍笑，马上是翁矍铄，头与璧俱还。何处得仙诀，发白颊犹丹。
屋茅破，篱菊瘦，架签残。老夫自计甚审，忙定不如闲。客难扬雄拓落，友笑王良来往，面汗背芒寒。再拜谢不敏，早晚乞还山。
水调歌头
半世惯歧路，不怕唱阳关。朝来印绶解去，今夕枕初安。莫是散场优孟，又似下棚傀儡，脱了戏衫还。老去事多忘，公莫笑师丹。
笔端化，胸中锦，两消残。江湖水草空旷，何必养天闲。久苦诸君共事，更尽一杯别酒，风露夜深寒。回首行乐地，明日隔云山。
水调歌头
落日几呼渡，佳夕每留关。有时来照清浅，鬓雪似潘安。一曲亲蒙君赐，两岸更无人迹，惟见鹭飞还。隙地欠栽接，蕉荔杂黄丹。
柳全疏，松尚幼，怕摧残。旁人笑我痴计，管钥费防闲。翁意在乎林壑，客亦知夫水月，满腹贮清寒。赋咏差有愧，赤壁与滁山。
水调歌头
羯虏问周鼎，柱史出秦关。苦求句漏，何意身世远差安。不见踮鸢堕水，时有飞鸿遵渚，乐此久忘还。采药寓言耳，胸次有灵丹。
钓游处，榕叶暗，荻花残。自翁仙后千载，输与水鸥闲。我读内篇未竟，忽被急符驱去，洞闭白云寒。回首愧幽子，隐约海中山。
水调歌头
老年有奇事，天放两中秋。使君飞榭千尺，缥渺见麟洲。景物东徐城上，岁月北征诗里，圆缺几时休。俯仰慨今昔，惟酒可浇愁。
风露高，河汉澹，素光流。贾胡野老相庆，四海十分收。竞看姮娥金镜，争信仙人玉斧，费了一番修。衰晚笔无力，谁伴赋黄楼。
水调歌头
林叶润而密，莺语老犹娇。懒翁那记生日，兀兀度昏朝。勘破富贫贵贱，参透死生寿夭，至竟本同条。胸次绝疑碍，物外自超遥。
又何尝，贪七贵，慕三乔。溪山吾所自有，宜钓更堪樵。窃笑傍门小法，休觅驻颜大药，揠长只伤苗。造化大炉耳，愚智一齐销。
水调歌头
历历江南树，半在水云间。不须回首，且来著眼向淮山。过尽金山晕碧，望断焦山空翠，杨柳绕江边。此意无人会，独自久凭阑。
夜吹箫，朝问法，记坡仙。只今何许，当时三峡倒词源。水调翻成新唱，高压风流前辈，使我百忧宽。有酒更如海，容我醉时眠。
水调歌头
铁瓮古形势，相对立金焦。长江万里东注，晓吹卷惊涛。天际孤云来去，水际孤帆上下，天共水相邀。远岫忽明晦，好景画难描。
混隋陈，分宋魏，战孙曹。回头千载陈迹，痴绝倚亭皋。惟有汀边鸥鹭，不管人间兴废，一抹度青霄。安得身飞去，举手谢尘嚣。
水调歌头
皎月亦常有，今夜独娟娟。浮云万里收尽，人在水晶奁。矫首银河澄澈，搔首金风浩荡，毛发亦冷然。宇宙能空阔，磨蚁正回旋。
倩渔翁，撑舴艋，柳阴边。垂纶下饵，须臾钓得两三鲜。唤客烹鱼酾酒，伴我高吟长啸，烂醉即佳眠。何用骖鸾去，已是地行仙。
水调歌头
宛水才停棹，一舸又澄江。岩花篱蕊开遍，时节正重阳。唤起沙汀渔父，揽取一天秋色，无处不潇湘。有酒时鲸吸，醉里是吾乡。
济时心，忧国志，问穹苍。是非得失，成败何用苦论量。年事飞乌奔兔，世事崩崖惊浪，此别意茫茫。但愿身强健，努力报君王。
水调歌头
才惜季方去，又更别元方。惊心天上双凤，接翅下高冈。万里瞿塘烟浪，一片昭亭云月，渺渺正相望。夜雨连风壑，此意独凄凉。
杜鹃声，犹不住，搅离肠。黄鸡白酒，吾亦归兴动江乡。人事纷纷难料，世事悠悠难说，何处问穹苍。肯落儿曹泪，一笑付沧浪。
水调歌头
勋业竟何许，日日倚危楼。天风吹动襟袖，身世一轻鸥。山际云收云合，沙际舟来舟去，野意已先秋。很石痴顽甚，不省古今愁。
郗兵强，韩舰整，说徐州。但怜吾衰久矣，此事恐悠悠。欲破诸公磊块，且倩一杯浇酹，休要问更筹。星斗阑干角，手摘莫惊不。
水调歌头
每怀天下士，要与共艰危。谁知暗里摸索，得此世间奇。却笑当年坡老，过眼翻迷五色，遇合古难之。访我鸳湖上，真足慰心期。
醉谈兵，愁论世，夜阑时。自怜磊块，近来鬓底两三丝。目送云帆西去，肠断风尘北起，老泪欲垂垂。骐骥思长坂，好鸟择高枝。
水调歌头
有客抱幽独，高立万人头。东湖千顷烟雨，占断几春秋。自有茂林修竹，不用买花沽酒，此乐若为酬。秋到天空阔，浩气与云浮。
叹吾曹，缘五斗，尚迟留。练江亭下，长忆闲了钓鱼舟。矧更飘摇身世，又更奔腾岁月，辛苦复何求。咫尺桃源隔，他日拟重游。
水调歌头
老圃无关锁，放客意中行。颇欣天地开阔，烟钓与云耕。荷长亭亭翠盖，竹长森森翠葆，景致闹装成。几树榴药发，映水色偏明。
绮楼空，金屋静，恨难平。鼓笙箫笛，谁怜冷落暗尘扃。回首百年人事，转眼几番今古，日迈月俱征。且尽一杯酒，退步是前程。
水调歌头
过了中秋后，今夜月方佳。看来前夜圆满，才自阙些些。扫尽乌云黑雾，放出青霄碧落，恰似我情怀。把酒自斟酌，脱略到形骸。
问渠侬，分玉镜，断金钗。少年心事，不知容易鬓边华。千古天同此月，千古人同此兴，不是旋安排。安得高飞去，长以月为家。
水调歌头
重九先三日，领客上危楼。满城风雨都住，天亦相邀头。右手持杯满泛，左手持螯大嚼，萸菊互相酬。徙倚阑干角，一笑与云浮。
望平畴，千万顷，稻粱收。江澄海晏无事。赢得小迟留。但恨流光抹电，假使年华七十，只有六番秋。戏马台休问，破帽已飕飕。
水调歌头
天宇正高爽，更蹑最高楼。长风为我驱驾，极目海山头。不用牛山孟浩，不用齐山杜牧，人景自堪酬。举酒酹空阔，汗漫与为游。
捻黄花，怜白首，恨难收。颓龄使汝能制，何待更封留。眼底朱甍画栋，往往人非物是，蟋蟀自鸣秋。万里一搔首，无处著萧飕。
水调歌头
今岁月和桂，不肯作中秋。一年惟此佳节，底事白教休。我已侵寻七秩，况复轮囷万感，合恨更分愁。先自无聊赖，雨意得能稠。
天柱峰，知何处，老难游。痴云如妒，不知弦管可吹不。安得风姨扫荡，推出团圆月姊，便遣柱香浮。世事十常九，不使展眉头。
水调歌头
老子百般足，无事可闲忧。几年思返林壑，今日愿方酬。潦倒戏衫舞袖，郎讲门槌拍板，端的这回收。日月两浮毂，身世一虚舟。
想鹪鹩，与鸿鹄，不相谋。惊鳞万里深逝，谁肯更吞钩。醉则北窗高卧，醒则南园行乐，莫莫更悠悠。云在山中谷，月在水中洲。
水调歌头
若说故园景，何止可消忧。买邻谁欲来住，须把万金酬。屋外泓澄是水，水外阴森是竹，风月尽兜收。柳径荷漪料，灯火系渔舟。
且东皋，田二顷，稻粱谋。竹篱茅舍，窗户不用玉为钩。新擘黄鸡肉嫩，新斫紫螯膏美，一醉自悠悠。巴得春来到，芦笋长沙洲。
水调歌头
且尽一杯酒，莫问百年忧。胸中多少磊块，老去已难酬。见说旄头星落，半夜天骄陨坠，玉垒阵云收。世运回如此，稳泛辋川舟。
鸥鹭侣，猿鹤伴，为吾谋。主人归也，正是重九月如钩。便把三程为两，更趱两程为一，尚恐是悠悠。旁有渔翁道，肯负白苹洲。
水调歌头
处处羊肠路，归路是安便。从头点检身世，今日岂非天。未论分封邦国，未论分符乡国，晚节且圆全。但觉君恩重，老泪忽潸然。
谢东山，裴绿野，李平泉。从今许我，攀附诸老与齐肩。更得十年安乐，便了百年光景，不是谩归田。谨勿伤离别，聊共醉觥船。
水调歌头
倚舵秋江浒，明日征帆轻。从头点检身世，百事已圆成。及第曾攀龙首，仕宦曾居鸱阁，衣锦更光荣。若又不知止，天道恐亏盈。
借称呼，遮俗眼，便归耕。但余心愿，朝暮香火告神明。一愿君王万寿，次愿干戈永息，三愿岁丰登。四愿老安乐，疾病免相萦。
水调歌头
夜永厌银烛，移步下堂坳。秋风昨梦少年，高兴鹄成袍。世上痴儿睡去，历历江山细数，孤鹘啸危巢。地静未容去，门掩不妨敲。
转巍阑，低画桷，落寒梢。南楼老子争似，短笛一椽茅。无色界间长啸，不夜城中高卧，随意弄时嘲。洗斝要更酌，为我问佳肴。
水调歌头
三蜀最佳处，昌是海棠州。清香燕寝闲暇，人与地风流。十万人家寿域，六七十翁儿状，眉寿祝公侯。谁为语廊庙，且许寇恂留。
过书云，才几日，纪千秋。祖孙卮酒相贺，庆事袭箕裘。自有诗书万卷，安用田园千顷，松菊足优游。持以寿公者，梅萼半清修。
水调歌头
老子世北客，家本住吴头。登临聊复尔耳，佳节懒为酬。刚被西风断送，又为黄花牵帅，草创作斯游。目力眇无际，更上一层楼。
对长江，流不尽，古今愁。凭栏正拟一笑，襟抱怯于秋。高处令人心悸，放旷舒怀何暇，好趁醒时休。留取江湖量，归去醉中州。
水调歌头
行客送行客，况又值新秋。莼乡此去万里，先我上扁舟。三载乌奴聚首，异县乡情对语，乘月几登楼。去去远蜀口，日日望吴头。
丹青手，描不就，此离愁。半生萍梗江汉，别恨最绸缪。远水长空一色，风顺波平如掌，雁序际天游。故旧有相问，犹滞剑南州。
水调歌头
万里长淮北，青是汉时山。几年壁垒相望，高枕度春闲。不道草庐家杰，手袖伊吾长剑，驰志在楼兰。钟鼓令秋肃，毡罽胆冰寒。
诗书帅，金横带，玉为鞍。天生如结数辈，虏岂易江南。京索成皋此际，东郭韩卢俱困，故老正争看。琳檄未能草，冯铗直空弹。
水调歌头
岘山羊叔子，江左管夷吾。勋名掀揭宇宙，金匮侈丹书。两载风寒卧护，一柱狂澜屹立，形势壮陪都。功业笑儿辈，别有大规模。
看东归，游凤沼，转鸿枢。不应廊庙人物，犹佩玉麟符。好是茅峰仙客，更与钟山佛子，同日庆垂孤。一饮共千岁，永永辅皇图。
水调歌头
簪履盛元幕，领袖属英游。登车揽辔余事，何止客诸侯。看尽巫云岷雪，却访庐峰湓浦，砥柱赞中流。百叠青山路，一片白苹洲。
今日事，风涛上，一虚舟。长江万顷寒碧，犹谓马能浮。况是眼前局面，心腹忧如边角，胜著赖帷筹。谈笑济时了，勋业迈前修。
水调歌头
风卷江湖浪，举足是羊肠。峡山知在何处，榛莽更凄凉。不为渊明五斗，直为班超万里，雅志未能忘。耿耿富襟抱，行计有诗囊。
溯吴头，逾楚尾，界瞿塘。从它昵昵燕语，留不住征樯。芳草天涯弥望，着我飞凫来去，在在可徜徉。持此见刘表，抵掌与谈王。
水调歌头
幻出广寒境，罗袜净无尘。素娥风格分明，玉骨水为神。手揽清光盈掬，眼看山河一色，阅尽古今人。对影且长啸，一酌瓮头春。
千万顷，琉璃色，楚天清。庾楼袁舫何事，汨汨主和宾。但见老蟾无恙，不管镜圆钩阙，寒暑任相更。此夕幸无雨，何惜放颜醺。
水调歌头
碾就一轮玉，扫尽四边尘。白乎不涅不磷，千古此丰神。领略常娥体态，寂寞谪仙材调，四海岂无人。安得金丹诀，长驻玉颜春。
镜圆明，冰样洁，水来清。良宵难值如许，何惜且留宾。拟唤桓伊三弄，影转画檐西畔，钟鼓趣残更。肺腑尽霜雪，麹蘖不能醺。
水调歌头
久欲乘槎去，间阔几仙尘。乾坤炯炯不夜，造化抑何神。谁道二分无赖，到处一轮都满，天未始私人。今夕果何夕，非夏亦非春。
风露下，明作哲，圣之清。纷纷浮世代谢，燕客与鸿宾。欢恨离愁尽扫，谢赋鲍诗高束，一枕听严更。尔自屋梁落，吾已醉醺醺。
水调歌头
壁垒壮西塞，形势古州来。九重庙算经远，边隙肯轻开。整顿金城千仞，遮护风寒数处，蛇豕敢当哉。惆怅倚长剑，扫未尽烟埃。
骑连营，桥列栅，木成排。老酋鱼釜视我，孰与障吾淮。横槊冲围四出，北府牢之何勇，新进喜多才。老子可归矣，击坏乐春台。
水调歌头
枣颊上秋色，朔漠寇南来。斧塘锋猬棼集，腥雾扫难开。细看眼前局面，惊落人间匕箸，砥柱者谁哉。熊虎贾余勇，狐兔等轻埃。
炮雷轰，戈日耀，阵云排。不图风定波息，谈笑静长淮。要诧穿杨妙手，乘早闹蓝抽脚，谁拙又谁才。束起楼兰剑，归钓子陵台。
水调歌头
鸿雁未应到，可怪此番风。木犀天气，何事爽逼夹衣重。长记呼韩塞下，每向飞廉声里，占见马蹄东。今且闭门睡，都不管山翁。
李北平，班定远，魏云中。纷纷成败，任取勋业纪南宫。幸得明朝无雨，定是中宵有月，莫放酒尊空。起舞弄庭叶，清影伴岩松。
水调歌头
一番蓼花雨，几阵桂枝风。杖藜多暇，准拟同醉小山重。底事阮郎清致，苦托休文瘦损，咫尺阻西东。秋色浩如许，岂可欠诗翁。
门前事，都莫问，付杯中。纷纷蛮触等耳，富贵大槐宫。何惜振衣而起，相与凭栏一笑，抵掌共谈空。佳客傥不至，推枕卧云松。
水调歌头
之子问行役，火伞正当天。酷哉几可炙手，流汗满襟沾。仆仆长亭古道，人在竹舆何似，甑釜受蒸煎。帝悯苍生热，敕下九龙渊。
命丰隆，驱屏翳，起蜚廉。神工一炊黍顷，爽气遍垓埏。洗涤山河尘土，转作清凉境界，物类举醒然。稽首谢天赐，伸脚快宵眠。
水调歌头
乔木老盘谷，仙李盛峨岷。参横井转，月边犹赖有长庚。传得丹溪正派，更是平庵宅相，夷路早蜚英。十载星沙幕，一片玉壶冰。
题舆了，千万里，尽云津。渚宫小驻，不妨谈笑对秋城。西去凭熊驾驷，东下握兰持橐，衮衮看峥嵘。愿借鹫峰桂，岁以寿金觥。
水调歌头
万里净无翳，一镜独当天。老蟾痴兔顽甚，阅世几何年。任尔炎凉千变，不改山河一色，爽气逼人寒。何必乘槎去，直到斗牛间。
叹常娥，元不嫁，只孤眠。古今遗恨，不能长似此宵圆。我有竹溪茅舍，办取金凤玉露，一笑四并全。细和坡仙句，低唱教婵娟。
水调歌头
可爱十分月，都无一点云。清光是处皆有，浑不许人分。独是大江深处，一片水晶世界，仿佛有微痕。坐到夜深际，万籁寂无闻。
与诸君，同一笑，举芳樽。素娥自有佳约，何必命红裙。顷刻参横斗转，归去华胥一觉，玩事任纷纷。我袖有玉斧，当为整乾坤。
水调歌头
宵旰轸先虑，岭海屈真儒。金城素有奇略，不待至才图。春满洲鹦楼鹤，天付簪山带水，驷马驾轻车。六月正炎热，吾肯缓吾驱。
越蓬婆，逾邛笮，彼穹庐。其能涉我烟瘴，载籍以来无。联络五溪百粤，托柱南方半壁，中外保无虞。了此经营事，归去位钧枢。
水调歌头
洞庭千古月，湘水一天秋。凉宵将傍三五，玩事若为酬。人立梧桐影下，身在桂花香里。疑是玉为州。宇宙大圆镜，沆瀣际空浮。
傍谯城，瞻岳麓，有巍楼。不妨举酒，相与一笑作遨头。人已星星华发，月只团团素魄，几对老蟾羞。回首海天阔，心与水东流。
水调歌头
佳月四时有，举世重中秋。金明水秀竞爽，亘古景难酬。爝火繁星退敛，桂海冰天洞照，清影遍神州。万象自妍丑，一鉴碧虚浮。
昔苏张，夸玉界，赋琼楼。素娥阅人多矣，不怕雪添头。只恐参横斗转，还又酒阑歌散，醉态醒堪羞。安得真仙术，兔魄驻西流。
水调歌头
敢问辽天月，历几亿春秋。老娥盍相刮目，无一语相酬。似讶经年间阔，类笑衰翁潦倒，岁岁客他州。清照五湖阔，倦影一萍浮。
任渠侬，琴当户，酒当楼。人生适意，封君何似橘千头。月正圆时固好，人欲闲时须早，毋作陇西羞。多谢锦囊句，椽笔富清流。
水调歌头
问讯中秋月，瞥见一眉弯。婆娑桂影、今年又向桂林看。蓬矢桑弧初度，罗带玉簪旧识，俯仰十年间。记得老坡语，颓景薄西山。
碧虚人，应笑我，已苍颜。岁寒耿耿，不改惟有寸心丹。目断风涛万里，梦绕烟霞一壑，老矣甚时闲。不愿酒泉郡，愿入玉门关。
水调歌头
昨夜虽三五，宝鉴未纯全。今宵既望，兔魄才是十分圆。又得平滩系缆，冷浸玻璃千顷，表里一壶天。扶惫蓬窗下，拚却夜深眠。
想嫦娥，应笑我，鬓苍然。平生修玩，犹记历历旧山川。安得乘槎访斗，问讯广寒宫殿，怅未了尘绿。愿赐长生药，换我骨为仙。
水调歌头
左手紫螯蟹，右手绿螺杯。古今多少遗恨，俯仰已尘埃。不共青山一笑，不与黄花一醉，怀抱向谁开。举酒属吾子，此兴正崔嵬。
夜何其，秋老矣，盍归来。试问先生归否，茅屋欲生苔。穷则箪瓢陋巷，达则鼎彝清庙，吾意两悠哉。寄语雪溪外，鸥鹭莫惊猜。
水调歌头
秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。
苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。
水调歌头
醉我一壶玉，了此十分秋。江涛还此，当日击楫渡中流。问讯重阳烟雨，俯仰人间今古，此意渺沧洲。天地几今夕，举白与君浮。
旧黄花，新白发，笑重游。满船明月犹在，何日大刀头。谁跨扬州鹤去，已怨故山猿老，借箸欲前筹。莫倚阑干北，天际是神州。
水调歌头
甓社有明月，夜半吐光寒。淮南草木飞动，秀出斗牛间。自有秦沙以后，试问少游而下，谁卷入毫端。补衮仲山甫，冰雪照云寰。
霄汉近，绣衣去，锦衣还。江南且为梅醉，莫道岁将阑。三百六旬欲换，五百岁终才始，日月两循环。酌彼金错落，浇此碧琅玕。
水调歌头
明日又重午，搀借玉蒲香。劝君且尽杯酒，听我试平章。时事艰难甚矣，人物眇然如此，骚意满潇湘。醉问屈原子，烟水正微茫。
溯层峦，浮叠嶂，碧云乡。眼中犹有公在，吾意亦差强。胸次甲兵百万，笔底天人三策，堪补舜衣裳。要及黑头耳，霖雨趁梅黄。
水调歌头
剡曲一篷月，乘兴到人间。蓬莱山在何处，鹤骨不禁寒。胸有云门禹穴，笔有禊亭晋帖，风露洗脾肝。秋入紫宸殿，磨玉写琅玕。
问何如，趋琐闼，系狨鞍。江涛今已如此，可奈寸心丹。我宋与天无极，公寿如春难老，王气自龙蟠。勋业付浯石，留与世人看。
水调歌头
宇宙一杯酒，暝色倚重湖。青山杳杳何处，烟水泻愁予。别岸风涛喷薄，半夜鱼龙悲啸，能撼我诗无。李白醉不醒，唤起问何如。
是耶非，天莽苍，雪模糊。苍颜白发如此，空复笑今吾。寄语鹭朋鸥侣，好在风飧水宿，底处不烟芜。吾亦从此逝，从我者谁欤。
水调歌头
世不乏季子，藉甚有休声。芝兰挺秀庭砌，广厦万间新。胸次金天爽豁，风骨玉堂清彻，才器更轮囷。劲节九秋干，和气万家春。
过中元，才两日，是生辰。瓣香西上，都向此夕颂殷勤。自有阴功天佑，合享人间长寿，不独我知君。从此见今日，丹桂伴灵椿。
水调歌头
老子兴不浅，归矣复言归。不知归又何处，知我者何希。幸有青山一片，付与白云千载，便可乐渔矶。且尽一杯酒，春瓮晓生肥。
倩梅花，邀涧叟，醉林扉。五年今已如此，莫倚健於飞。日月笼中双鸟，今古人间一马，五十五年非。归去不归去，未了比山薇。
水调歌头
郭外足幽胜，潮入涨溪流。舫斋小小一叶，老子日遨游。管领白苹红蓼，披戴绿蓑青箬，直钓任沈浮。玉缕饱鲈鲙，雪阵狎沙鸥。
个中眠，个中坐，个中讴。个中收拾诗料，觞客个中留。休羡乘槎博望，且听洞箫赤壁，乐处是瀛洲。日月汤双桨，天地一虚舟。
水调歌头
万顷黄湾口，千仞白云头。一亭收拾，便觉炎海豁清秋。潮候朝昏来去，山色雨晴浓淡，天末送双眸。绝域远烟外，高浪舞连艘。
风景别，胜滕阁，压黄楼。胡床老子，醉挥珠玉落南州。稳驾大鹏八极，叱起仙羊五石，飞佩过丹丘。一笑人间世，机动早惊鸥。
水调歌头
地位到公辅，耆艾过稀年。几人兼此二美，而况是名贤。松柏苍然长健，姜桂老来愈辣，劲气九秋天。鲠鲠撄鳞语，不改铁心坚。
说武夷，同此月，瑞三仙。公虽居后，瑰奇伟特却光前。续得紫阳脉络，了却西山事业，舟楫济商川。饮对黄花榭，一酌岁三千。
水调歌头
屋下半流水，屋上几青山。当心千顷明镜，入座玉光寒。云起南峰未雨，云敛北峰初霁，健笔写青天。俯瞰古城堞，不碍小阑干。
绣鞍马，软红路，乍回班。层梯影转亭午，信手展缃编。残照游船收尽，新月画帘才卷，人在翠壶间。天际笛声起，尘世夜漫漫。
水调歌头
瀛台居北界，觌面是重城。老龙蹲踞不动，潭影净无尘。此地高阳胜处，天付仙翁为主，那肯借闲人。暂挂西堂锡，仍同旦过宾。
六年里，五迁舍，得此邻。儒馆豆笾于粲，弦诵有遗音。甚喜黄冠为侣，更得青衿来伴，应不叹飘零。夜宿东华榻，朝餐泮水芹。
水调歌头
身到紫枢府，一蹴凤池间。何妨到头富贵，却自恋家山。多少名缰利锁，尘满霜髯雪鬓，役役不知还。桃李竞春事，坡菊自清闲。
绿杨边，门径小，似僧关。吟情饮兴相将，二十载优闲。无限功名事业，分付儿孙纵靶，青镜尽朱颜。一语劝公酒，天下达尊三。
水调歌头
鹤会正阳后，又为此公来。向时圯上，不似魁梧出尘埃。少日河东赋手，醉里新丰对草，谈笑上金台。太子少灵气，马客岂仙才。
紫貂裘，骇犀剑，鹦鹉杯。龙涎沈水是浅，薄命有人猜。闻说老仙清健，想见风姿皓伟，天语快行催。凫舄看双去，槐第似亲栽。
水调歌头
五五复五五，二八且重重。后天先甲如此，满月喜相逢。一日须倾三百，月小又输一日，不满九千钟。但愿客常满，莫问海尊空。
赋长篇，赓短韵，剩谈丛。乱来风日自美，一橘两衰翁。几见东陵瓜好，又看西邻葵烂，半醉半醒中。偶得洞宾象，混混起相从。
水调歌头
夫子惠收我，谓我古心徒。闲居有客无酒，有酒又无鱼。报道犀兵远坠，问讯陈人何似，陈似隔年萸。天壤亦大矣，知有孔融乎。
白雪歌，丹元赞，赫蹄书。洪崖何自过我，便作授经图。教我天根骑月，规我扶摇去意，餐我白芝符。从此须溪里，更著赤松湖。
水调歌头
明月几万里，与子共中秋。古今良夜如此，寂寂几时留。何处胡笳三弄，尚有南楼余兴，风起木飕飕。白石四山立，玉露下平洲。
醉青州，歌赤壁，赋黄楼。人间安得十客，谭笑发中流。看取横江皓彩，犹似沈河白璧，光气彻天浮。举首快哉去，灯火见神州。
水调歌头
群动各已息，在汝梦中游。尘埃大地如水，儿女不堪愁。寂寂古人安在，冉冉吾年如此，何处有高楼。客有洞箫者，泪不下能收。
庾楼坠，秦楼渺，楚楼休。知公所恨何事，不是为封侯。自有此山此月，说甚何年何处，重泛木兰舟。起舞酹英魄，余愤海西流。
水调歌头
寂寂复寂寂，此月古时明。银河也变成陆，灰劫断槎横。历落英雄孺子，灭没龙光牛斗，胜败黯然平。玉笛叫空阔，终有故人情。
雁南飞，乌绕树，鹤归城。问君有酒，何不鼓瑟更吹笙。我饮呜呜起舞，我舞僛僛白发，顾影可怜生。旧日中秋客，几处几回晴。
水调歌头
不饮强须饮，不饮奈何明。也曾劬秃当了，依旧滑如冰。一吸金波荡漾，再吸琼楼倾倒，吾杓亦长盈。试入壶中看，只似世间晴。
饮连江，江连月，月连城。十年离合老矣，悲喜得无情。想见凄然北望，欲说明年何处，衣露为君零。同此大圆镜，握手认环瀛。
水调歌头
仙掌下驰道，清露滴芙蓉。无憀似酒初醒，身世笑颦中。万朵花灯夜宴，一叶扁舟海岛，寂寂五更风。误赏明妆靓，愁思满青铜。
陂六六，三十六，渺何穷。江南曲曲烟雨，谁是醉施翁。但恨才情都老，无复风流曾梦，缥缈赋惊鸿。寄语清净社，小饮合相容。
水调歌头
不饮强须饮，今日是重阳。向来健者安在，世事两茫茫。叔子去人远矣，正复何关人事，堕泪忽成行。叔子泪自堕，湮没使人伤。
燕何归，鸿欲断，蝶休忙。渊明自无可奈，冷眼菊花黄。看取龙山落日，又见骑台荒草，谁弱复谁强。酒亦有何好，暂醉得相忘。
水调歌头
雨声深院里，歌扇小楼中。当时飞燕马上，妖艳为谁容。娇颤须扶未稳，腰褭轻笼小驻，玉女最愁峰。掠鬓过车骤，回首意冲冲。
宝钗斜，云鬓乱，几曾逢。谁知去三步远，此痛与君同。玉箸残妆谁见，獭髓轻痕妙补，粉黛不须浓。重见为低诉，余恨更匆匆。
水调歌头
百千孙子子，八十老翁翁。人间天下清福，阅世苦难同。谁叹东门猎倦，谁笑南阳舞罢，万事五更钟。但愿人长久，聊复进杯中。
故侯瓜，丞相柏，大夫松。诸公健者安在，春梦转头空。可笑先生无病，病在枕流漱石，福至自然通。聋者固多笑，一笑更治聋。
水调歌头
落日半亭榭，山影没壶中。苍然欲不可极，迢递未归鸿。锦织家人何在，春寄故人不到，寂寞听疏钟。木末见江去，无雪著渔翁。
词舂容，歌慷慨，语玲珑。岁云暮矣相见，明日是东风。远想使君台上，携手与人同乐，中夜说元龙。世事无足语，且看烛花红。
水调歌头
夜看二星度，高会列群英。苍颜白发乌帽，风人古槐清。客有羽衣来者，仍是寻常百姓，坐觉孟公惊。且勿多酌我，未厌我狂醒。
金瓯启，银信喜，衮衣新。向来淮浙草木，隐隐有余声。闻说并阑沙语，感念石壕村事，倾耳发惊霆。举酒奉公寿，天意厚苍生。
水调歌头
造物反乎覆，白首困耆英。吟风赏月石上，一笑再河清。一百八盘道路，二十四桥歌舞，身世梦堪惊。独酌未能醉，已醉蓦然醒。
别与老，惊相见，几回新。来时燕栖未稳，满耳又蝉声。闲忆钱塘江上，两点青山欲白，血石起鞭霆。此事复安在，相对说平生。
水调歌头
长江衣带水，历代鼎彝功。服定衣冠礼乐，聊尔就江东。追忆金戈铁马，保以油幢玉垒，烽燧几秋风。更有当头著，全局倚元戎。
攒万舸，开一棹，散无踪。到了书生死节，蜂蚁愧诸公。上有皇天白日，下有人心青史，未必竟朦胧。停棹抚遗迹，往恨逐冥鸿。
水调歌头
迢迢嶓冢水，直泻到东州。不拣秦淮吴楚，明月一家楼，何代非聊非相，底事柴桑老子，偏恁不推刘。半体鹿皮服，千古晋貔貅。
过东鲁，登北固，感春秋。抵掌嫣然一笑，莫枉少陵愁。说甚萧锅曹石，古矣苏吟米画，黑白满盘收。对水注杯酒，为我向东流。
水调歌头
百岁人能几，七十世间稀。何况先生八十，蔗境美如饴。好与七松处士，更与梅花君子，永结岁寒知。菊节先五日，满酌紫霞卮。
美成词，山谷字，老坡诗。三迳田园如昨，久矣赋归辞。不是商山四皓，便是香山九老，红颊白须眉。九十尚入相，绿竹颂猗猗。
水调歌头
腰缠十万贯，骑鹤上扬州。诗翁那得有此，天地一扁舟。二十四番风信，二十四桥风景，正好及春游。挂席欲东下，烟雨暗层楼。
紫绮冠，绿玉杖，黑貂裘。沧波万里，浩荡踪迹寄浮鸥。想杀南台御史，笑杀南州孺子，何事此淹留。远思渺无极，日夜大江流。
水调歌头
日色隐花萼，清夜宴华清。梁州新曲初就，锦瑟按银筝。中坐太真妃子，列坐亲封秦虢，欢笑尽倾城。百斛金尊倒，一醉玉山倾。
扶上马，东小玉，右双成。绛纱笼烛高照，宫漏已三更。抱得禄儿归去，酒醒三郎何处，忽听鼓鼙惊。可惜马嵬恨，不得寄丹青。
水调歌头
好是三春景，都在百花轩。美人眠不成梦，早已绣帘掀。分付海棠睡足，检点牡丹开未，桃李寂无言。叶露联珠络，枝月坠金盆。
树铃索，高障槛，补篱藩。丁宁莺燕蜂蝶，上下莫争翻。遥想韶光九十，只恐花飞一片，瘦减玉颜温。不惮银瓶冷，汲井沃芳根。
水调歌头
三五嫦娥月，夜色正婵娟。自从窃药归去，天上几千年。试问广寒高处，为甚缺多圆少，此理孰为权。弦望知天定，离合可人怜。
典宫锦，歌水调，载楼船。谪仙居士何在，月色尚依然。遥想人生百岁，三万六千良夜，能得几时圆。莫遣金盆落，达曙照无眠。
水调歌头
莲衬凌波步，笋浴影娥东。晚妆脂粉犹腻，雪洁弄春溶。恰似玉盘拈指，莫是金环脱腕，宝镜逐华容。好个明珠颗，落在掌窝中。
可人意，拿不住，握还空。骑鲸便欲深取，恐触卧骊龙。奈玉春纤冻也，那壁团圆何处，有影却无踪。不上广寒殿，便入水晶宫。
水调歌头
梦足芙蓉曙，步入牡丹丛。试将枝叶枚数，宠紫与娇红。如诉如歌体态，轻暖轻寒天气，春色把人烘。百斛沈檀味，两腋麝兰风。
春衫透，罗袜沁，暗回中。芳心能有多少，一点束千重。只恐游丝行露，漫惹狂蜂轻蝶，珍重惜仪容。兰蕙修芳佩，苹藻荐公宫。
水调歌头
摇风犹似旆，倾雨不成盘。西风未禁十日，早作背时看。寂寞六郎秋扇，牵补灵均破屋，风露半襟寒。坐感青年晚，不但翠云残。
叹此君，深隐映，早阑珊。人间受尽炎热，暑夕几凭阑。待得良宵灏气，正是好天良月，红到绿垂乾。摇落从此始，感慨不能闲。
水调歌头
不见严夫子，寂寞富春山。空留千丈危石，高出暮云端。想象羊裘披了，一笑两忘身世，来插钓鱼竿。肯似林间翮，飞倦始知还。
中兴主，功业就，鬓毛斑。驱驰一世人物，相与济时艰。独委狂奴心事，未羡痴儿鼎足，放去任疏顽。爽气动星斗，终古照林峦。
水调歌头
今夕出佳月，银汉泻高寒。风缠云卷，转觉天陛玉楼宽。疑是金华仙子，又喜经年药就，倾出玉团团。收拾江河影，都向镜中蟠。
横霜笛，吹明影，到中天。要令四海瞻望，千古此轮安。何岁何年无月，唯有谪仙著语，高绝不能攀。我欲唤空起，云海路漫漫。
水调歌头
一雨洗空阁，象纬迫人清。披襟台上，坐看北斗正旋衡。知是南宫列宿，初出极星未远，龙角正分明。河汉馀千里，风露已三更。
坐未久，书帙散，酒壶倾。凉生殿阁、冷然邀我御风行。拟欲乘槎一问，但得天孙领略，安用访君平。莫笑儒生事，造化掌中生。
水调歌头
千古钓台下，老尽去来人。倚空绝壁，朝暮秀色只如春。高挂瀑泉千尺，洗到云根山骨，无处着风尘。秋尽玉壶冷，别是一乾坤。
问当日，中兴将，汉功臣。云台何在，寂寞谁复记丹青。争似先生标致，长共清风明月，不减旧精神。无限兴亡意，舒卷在丝纶。
水调歌头
万顷太湖上，朝暮浸寒光。吴王去后，台榭千古锁悲凉。谁信蓬山仙子，天与经纶才器，等闲厌名僵。敛翼下霄汉，雅意在沧浪。
晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山绿水，掩映似潇湘。莫问平生意，别有好思量。
水调歌头
富贵有馀乐，贫贱不堪忧。谁知天路幽险，倚伏互相酬。请看东门黄犬，更听华亭清唳，千古恨难收。何似鸱夷子，散发弄扁舟。
鸱夷子，成霸业，有馀谋。致身千乘卿相，归把钓渔钩。春昼五湖烟浪，秋夜一天云月，此外尽悠悠。永弃人间事，吾道付沧洲。
水调歌头
长记与君别，丹凤九重城。归来故里，愁思怅望渺难平。今夕不知何夕，得共寒潭烟艇，一笑俯空明。有酒径须醉，无事莫关情。
寻梅去，疏竹外，一枝横。与君吟弄风月，端不负平生。何处车尘不到，有个江天如许，争肯换浮名。只恐买山隐，却要练丹成。
水调歌头
不见严夫子，寂寞富春山。空馀千太危石，高插暮云端。想象羊裘披了，一笑两忘身世，来把钓鱼竿。不似林间翮，飞倦始知还。
中兴主，功业就，鬓毛斑。驰驱一世豪杰，相与济时艰。独委狂奴心事，不羡痴儿鼎足，放去任疏顽。爽气动心斗，千古照林峦。
水调歌头
胜日探梅去，邂逅得奇观。南枝的皪，陡觉品俗又香慳。曾是瑶妃清瘦，帝与金丹换骨，酒韵上韶颜。百叠侈罗袂，小立耐春寒。
凝香地，古仙伯，玉尘闲。烦公持并三友，秀色更堪餐。定笑芙蓉骚客，认作东风桃杏，醉眼自相谩。想见落诗笔，字字漱龙兰。
水调歌头
香衬紫荷陌，和气满长沙。黄堂庶寝春晓，风软碧幢遮。天遣武夷仙客，来掌元戎金印，千骑拥高牙。收了绿林啸，喜动紫薇花。
青藜杖，鸿宝略，属公家。长城应与借一，天语屡褒嘉。且伴彩衣行乐，指日丝纶飞诏，归去凤池夸。千岁祝眉寿，福海浩无涯。
水调歌头
草草三间屋，爱竹旋添栽。碧纱窗户，眼前都是翠云堆。一月山翁高卧，踏雪水村清冷，木落远山开。唯有平安竹，留得伴寒梅。
唤家童，开门看，有谁来。客来一笑，清话煮茗更传杯。有酒只愁无客，有客又愁无酒，酒熟且俳徊。明日人间事，天自有安排。
水调歌头
澄彻北湖水，圆镜莹青铜。客槎星汉天上，隐隐暗朝通。六月浮云落日，十顷增冰积雪，胜绝与谁同。罗袜步新月，翠袖倚凉风。
子韩子，叫虞帝，傲祝融。御风凌雾来去，邂逅此从容。欲问骑驎何处，试举叉鱼故事，惊起碧潭龙。乞我飞霞佩，从子广寒宫。
水调歌头
湖波涨新绿，环绕越王山。棠齐清昼馀暇，赢得静中观。四面屏围碧玉，十里障开云锦，冰监倒晴澜。目送孤鸿远，心与白鸥闲。
隘游人，喧鼓吹，杂歌让。晓天澄霁，花羞柳妒怯春寒。好在风光满眼，只恐阳春有脚，催诏下天关。剩写鹅溪幅，归去凤池看。
水调歌头
疏水绕城郭，农利遍三山。使君重本，雅志初不在游观。化出玉壶境界，挥洒锦囊词翰，笔下涌波澜。天巧无馀蕴，意匠自舒闲。
拥鳌头，民间乐，颂声让。养花天气，云柔烟腻护朝寒。桃李满城阴合，杨柳绕堤绿暗，幽鸟语间关。似诉风光好，留与后人看。
水调歌头
螺水亘千古，鳌顶冠三山。年丰帅阃尘静，栏槛纵遐观。四望潮登浦溆，万顷绿浮原野，堤岸溢波澜。畎浍皆沾足，日永桔槔闲。
肆华筵，鱼鸟乐，众宾让。良辰好景，年年莫放此盟寒。且念新湖遗爱，莫作故园遐想，到处是乡关。勋业知非晚，聊把镜频看。
水调歌头
雨后烟景绿，春水涨桃花。系舟溪上，笋舆十里达平沙。路转峰回胜处，无数青荧玉树，缥缈羽人家。楼观倚空碧，水竹湛清华。
纵幽寻，携蜡屐，上苍霞。古仙何在，空馀药灶委岩洼。他日倘然归老，乞取一庵云卧，随分了生涯。底用更辛苦，九转炼黄芽。
水调歌头
肃霜靡衰草，骤雨洗寒空。刀弓斗力增劲，万马骤西风。细看外围合阵，忽变横斜曲直，妙在指麾中。号令肃诸将，谈笑听元戎。
坐中客，休笑我，已衰翁。十年重到，今日此会与谁同。差把龙钟鹤发，来对虎头燕颔，年少总英雄。飞镞落金碗，酣醉吸长虹。
水调歌头
客梦一回醒，三度碧梧秋。仰看今夕天上，河汉又西流。早晚凉风过雁，惊落空阶一叶，急雨闹清沟。归计休令暮，宵露浥征裘。
古来今，生老病，许多愁。那堪更说、无限功业镜中羞。只有青山高致，对此还论世事，举白与君浮。送我一杯酒，谁起舞凉州。
水调歌头
万仞鹅湖顶，千岁矫苍龙。楼台一簇，仙家遥寄五云中。天上朝元佳节，人世生贤华旦，瑞气郁葱葱。六辔耀闽海，列郡喜趋风。
记昔年，当此际，早梅红。插花饮酒，狂歌醉舞寿昌宫。零落青袍如旧，敛板绣衣庭下，欣见黑头公。王室要师保，叔父忽居东。
水调歌头
足迹半天下，家说在琼川。往来无定，蓬头垢面仟憎嫌。挥扫笔头万字，贯穿胸中千古，不记受生年。海角一相遇，缘契似从前。
钟离歌，吕公篆，醉张颠。恍如赤城龙凤，来过我鲸仙。笑我未离世网，不染个中尘土，饥食困来眠。拟问君家祖，兜率乐天天。
水调歌头
天淡四垂幕，云细不成衣。西风扫尽纤翳，凉我鬓边丝。破匣菱花飞动，跨海清光无际，草露滴明玑。杯到莫停手，何用问来期。
坐虚堂，揩病眼，诉流辉。云山应有幽恨，瑶瑟掩金徽。河汉无声自转，玉兔有情亦老，世事巧相违。一写谪仙怨，双泪满君颐。
水调歌头
天地有英气，钟秀在人间。流虹甫近华旦，维岳预生贤。千载明良会遇，三世勋庸忠烈，谁得似家传。高论排风俗，抗志遏狂澜。
记年时，胡尘外，拥朱幡。洪枢紫府功业，指日复青毡。拭目泥封飞下，趁取梅花消息，去去簉朝班。骨相元不老，何必颂南山。
水调歌头
万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应远。手写留屯奏，炯炯寸心丹。
对青灯，搔白发，漏声残。老来勋业未就，妨却一身闲。梅岭绿阴青子，蒲涧清泉白石，怪我旧盟寒。烽火平安夜，归梦到家山。
水调歌头
为爱龙山胜，小队一登临。冯仙洞府安在，抉石试幽寻。商略生平事业，摆脱人间尘土，欲与断丝芩。泉响似相答，未可启归心。
中原地，禾黍茂，犬羊腥。君王梦想豪杰，有待扫妖氛。缚虎正须人手，跨鹤缓酬凤志，行矣勿因循。夜半遣雷雨，助我作秋成。
水调歌头
抚景几今古，遗恨此江山。百年形胜，但见幽草杂枯菅。多少名流登览，赖有神扶坏栋，诗墨尚斑斑。风月要磨洗，顾我已衰颜。
擎天手，携玉斧，到江干。一新奇观，领客觞咏有馀闲。烟草半川开霁，城郭两州相望，都在画屏间。便拟骑黄鹄，直上扣云关。
水调歌头
秋老楚天阔，光粲极南星。郁葱瑞霭浮动，湘水舞湘灵。方启流虹华旦，恰值绂麟弥月，嘉会庆千龄。维岳降神处，玉印注长生。
衣衮绣，袍练鹊，纽双萦。民气和乐，雁到回地作欢声。楚观连天境界，四景撩人风物，身世自蓬瀛。剩酌金貂醁，飞诏到临蒸。
水调歌头
灵谷有荚气，盘结在巴山。云蒸雨朵欲遣，奇怪出人间。不作丰城宝剑，不作渥洼灵种，不作化龙竿。生此济时杰，理乱总相关。
入为相，出为将，两余闲。忠肝义胆，曾将鲠论破天颜。好把升平勋业，趁取河清桃熟，千岁奉金銮。草却登封检，双鬓未曾斑。
水调歌头
船系钓台下，身寄碧云端。胸中千古风月，笔下助波澜。唤起羊裘仙魄，来伴蝉冠清影，星阁倚阑干。上想中兴事，名节重于山。
濯沧浪，开玉鉴，照朱颜。平生多少英气，直欲斩楼兰。尽道诗书元帅，好作经纶上衮，勋业秉华丹。霄汉展鸾翼，雷雨震龙蟠。
水调歌头
铜章纡墨绶，茜服佩银鱼。慈闱一笑，全胜莱子彩衣裾。好是枯红萱草，长伴朱颜绿发，荣贵更谁如。轴锦装鸾诰，帘绣窣藤舆。
龙为炙，麟作脯，倒琼壶。寿筵今年，邀请金母伴麻姑。缥缈飞琼舞罢，宛转双成歌彻，何物奉亲娱。探支长命缕，预借角蟾蜍。
水调歌头
雕鹗上云汉，虎豹守天关。一官游戏，笑向古郢试朱轓。天下封疆几郡，尽得公为太守，奉诏仰天宽。万物一吐气，千里贺平安。
雪楼高，三百尺，玉栏干。政成无事，时复把酒对江山。问讯莫愁安在，见说风流宋玉，犹有屋三间。请和阳春曲，留与世人看。
水调歌头
轮奂半天上，胜概压南楼。筹边独坐，岂欲登览快双眸。浪说胸吞云梦，直把气吞残虏，西北望神州。百载一机会，人事恨悠悠。
骑黄鹤，赋鹦鹉，谩风流。岳王祠畔，杨柳烟锁古今愁。整顿乾坤手段，指授英雄方略，雅志若为酬。杯酒不在手，双鬓恐惊秋。
水调歌头
夺取天机妙，夜半看辰杓。一些珠露，阿谁运倒稻花头。便向此时采取，宛如碧莲合蕊，滴破玉池秋。万籁风初起，明月一沙鸥。
紫河车，乘赤凤，入琼楼。谓之玉汞，与铅与土正相投。五气三花聚顶，吹着自然真火，炼得似红榴。十月胎仙出，雷电送金虬。
水调歌头
端正九秋月，今夜始生明。扬辉毓秀，飘然海上跨长鲸。认得灵均初度，直用望舒为御，重耀紫枢庭。何事乘槎使，尚藉执珪卿。
合东西，瞻使节，镜中行。腾腾渐渐，绕枝乌鹊不须惊。太白擒胡了未，即墨降城安否，玉斧仗修成。圆却山河影，捣药兔长生。
水调歌头
驼褐倚禅榻，丝鬓飏茶烟。谁知老子方寸，历历著千年。试问汗青馀几，一笑腰黄萦梦，我自乐天全。出处两无累，赢取日高眠。
八千里，西望眼，断霞边。弁苍苕碧，随分风月不论钱。执手还成轻别，何日归来投社，玉海得同编。经世付时杰，觅个钓鱼船。
水调歌头
羽觞随曲水，佳气溢双清。真贤瑞世，恰与真圣日同生。出侍红云一朵，出按皇华六辔，特地福吾闽。底是长生箓，八郡咏歌声。
奏天子，倾义廪，济饥民。南州指使，青州公案一般仁。却恐紫泥有诏，社稷重臣事业，非晚观岩宸。来岁这般节，宣劝玉堂人。
水调歌头
天上一灯满，引起万灯明。不知今夕何夕，平地有蓬瀛。西母瑶池称寿，南守锋车催观，二美一时并。一点魁星现，长侍老人星。
心事好，天与寿，鬓长青。不将钟鼎为乐，念念在朝廷。此母宜生此子，须有医时良策，寿国福苍生。子自坐黄阁，母自课黄庭。
水调歌头
惨淡望京阙，慷慨梦天山。引杯中夜看剑，壮气刷幽燕。鼍鼓满天催曙，画角连云啸月，吹断戍瓶烟。犀角赤兔马，虎帐绿熊毡。
仗汉节，伸大义，伐可汗。青冥更下斧钺，赤子要君安。铁骑千君观猎，宫样十眉环座，礕礰听鸣弦。莫厌兜鍪冷，归去又貂蝉。
水调歌头
解变西昆体，一赋冠群英。清风峡畔，至今堂已读书名。富贵轻于尘土，孝义高于山岳，惜不大其成。陵谷纵迁改，草木亦光荣。
与仇香，穿阮屐，试同登。石龛虽窄，可容一几短檠灯。千仞苍崖如削，四面翠屏不断，云雾镇长生。最爱岩前水，犹作诵弦声。
水调歌头
残腊卷愁去，春至莫间愁。荣枯会有成说，无处著机谋。身世石中敲火，富贵草头垂露，何用苦贪求。三尺布衣剑，千载赤松游。
忆亲朋，方丱角，总白头。羊肠世路巇崄，莫莫且休休。选甚范侯高爵，遮莫陶公钜产，争似五湖舟。万事付蜗角，止坎谩乘流。
水调歌头
紫陌风光好，绣阁绮罗香。相将人月圆夜，早庆贺新郎。先自少年心意，为惜殢人娇态，久俟愿成双。此夕于飞乐，共学燕归梁。
索酒子，迎仙客，醉红妆。诉衷情处，些儿好语意难忘。但愿千秋岁里，结取万年欢会，恩爱应天长。行喜长春宅，兰玉满庭芳。
水调歌头
佳丽东阳境，瑞炁晓笼晴。中元逾了十日，上相喜重生。四海文章宗匠，百里弦歌德化，官与水双清。恳切劝分意，赈恤活饥甿。
幸依刘，空颂鲁，阻称觥。遥瞻快倚楼上，一点寿星明。闻道玺书将下，看取蓬瀛直造，指日秉钧衡。大展平戎略，谈笑复神京。
水调歌头
解变西昆体，一赋冠群英。清风峡畔，至今堂以读书名。富贵轻于尘土，孝义重于山岳，惜不大其成。陵谷纵迁改，草木亦光荣。
与仇香，穿阮屐，试同登。石龛虽窄，可容一几短擎灯。千仞苍崖如削，四面翠屏不断，云雾镇长生。最爱岩前水，犹作诵弦声。
水调歌头
风月无尽藏，泉石有膏肓。古今桂岭奇胜，骚客费平章。不假鬼谋神运，自是地藏天作，圆魂钟相望。举首吸空翠，赤脚踏沧浪。
惊龙卧，攀栖鹘，翳鸾凰。秋爽一天凉露，桂子更飘香。坐我水精宫阙，呼彼神仙伴侣，大杓挹琼浆。主醉客起舞，今夕是何乡。
水调歌头
日月换飞涧，风雨老孤松。千岩万壑秋重，白气接长空。一笑掀髯徐起，苍珮腰间相照，犹自涌晴虹。桑海几番覆，人尚醉春风。
横白石，结绿绮，送飞鸿。十年梦事消歇，长剑吼青龙。却笑人间多事，一殼蜗涎光景，颠倒死英雄。云日空蒙里，玉鹤任西东。
水调歌头
清澈黄河底，乙未政和年。坤珍阐瑞，运符五百间生贤。日暖曲江花柳，鼎沸韶春弦管，尺五是青天。殊宠逢熙载，吉梦送真仙。
承盛德，公故国，庆双全。行看旌钺紫泥，丹诏下苕川。多祝多男多寿，长愿长安长乐，剑履玉宸前。蕙主紫琳馆，丹笔蕊珠篇。
水调歌头
天地有英气，盘结在名山。储精孕秀，诞生豪杰向人间。早拾巍科甲第，归作日边仙客，眷注不容间。讲道桥门暇，戏作采衣欢。
振斯文，回巨浸，遏狂澜。玉阶三尺，好护经济侍天颜。把取升平事业，趁取河清桃熟，十载付金銮。草却登封检，双鬓未曾斑。
水调歌头
和气应鼙鼓，喜色上辕门。貔貅万骑，争相庆主将佳晨。遥望九霄上阙，霭霭庆云澄处，一点将星明。天瑞不虚应，人杰岂虚生。
况君家，名将旧，有元勋。上方拊髀，要资颇牧作长城。管取齐坛入拜，会见凯歌归奏，振起旧家声。与国同休语，王府又重盟。
水调歌头
凉吹送溪雨，落日散汀鸥。暮天空阔无际，层巘绿蛾浮。上印初辞藩寄，拂袖欣还故里，归骑及中秋。倚杖饱山阁，回首翠微楼。
一区宅，千里客，旧从游。甘棠空有余荫，谁解挽公留。翰墨文章独步，富贵功名余事，当代仰风流。暂蜡登山屐，终作济川舟。
水调歌头
白鹤到时节，霜信满南州。金盘露重，银潢波浪载天流。岳渎千龄钟秀，赋出人间英气，清照洞庭秋。烈日严霜操，竹简万年留。
苏属国，二千秩，若为酬。杜园阴密，未央前席动宸旒。入践紫薇郎省，擢赞绿槐公位，指日凤池游。千顷玉芝熟，准备饭青牛。
水调歌头
骑鲸紫霞客，来作世耆英。襟怀金玉循良，名字古无人。所至民歌遗爱，脱屣归来绿野，笑傲乐天真。不学渭滨老，公子自长生。
一杯酒，再三祝，八十春。从今细数庆集，百度似今辰。绿鬓朱颜长好，何事紫芝仙草，兰玉自诜诜。盛事有如此，谁道四难并。
水调歌头
迟日笼晴书，新火敛余寒。东君着意，留恋春色在人间。故遣蓬瀛仙侣，来布阳和德泽，造化寄毫端。麾节经行处，喜气满江山。
听歌谣，五夸暖，二天宽。汉朝侧席，英隽玺诏促征还。鞭算钱流粟腐，刃往剧剸烦解，启沃动龙颜。已有白麻笔，草制在金銮。
水调歌头
宗社中兴佐，廊庙黑头公。故家乔木，十年风虎会云龙。三镇上流藩翰，千里北门符钥，何许在民功。刀剑还牛犊，饥馑化登丰。
政成时，春明媚，日和融。寿觞如海，愿公一酌倒三松。移取活人心手，归作调元勋业，谈笑共平戎。还使十书老，直与古人同。
水调歌头
簪履竞晴书，画戟插层霄。红莲幕底风定，香雾不成飘。螺髻梅妆环列，凤管檀糟交泰，回雪无纤腰。觞酒荡寒玉，冰颊醉江潮。
颂丰功，祝难老，沸民谣。晓庭梅蕊初绽，定报鼎羹调。龙衮方思勋旧，已覆金瓯名姓，行看紫泥褒。重试补天手，高插侍中貂。
水调歌头
明月双溪上，胜景号金华。当年此夕，多少鸾凤杂云霞。共拥飘摇倦伯，来作人间英杰，王谢旧名家。纶綍妙文采，帷幄富忠嘉。
圣天子，形梦寐。眷尤加。麒麟烟上早晚，丹陛听宣麻。鼎袖无穷勋业，岁岁薰风日永，萱秀北堂花。潋滟绮筵酒，寿算等胡沙。
水调歌头
直节傲山雪，偃画咏松风。天香真色来报，春信月明中。六七日分景纬，五百年间英气，相值产维崧。君子中庸也，天下有胡公。
把州麾，将漕计，简渊衷。淳熙新政，往风虎，趁云龙。底用玉卮卜寿，看取天然难老，高竹与长松。更有红梅实，调鼎告成功。
水调歌头
园林夸富贵，红绿簇枝头。阳和毓秀，气劘屈贾压曹刘。翰墨场中独步，洒落胸中万卷，横截百川流。邈视青云侣，俯首看瀛洲。
到如今，萦扃务，尚淹留。庙堂应得好语，早晚觐宸旒。从此立登要路，便可羽仪台阁，指日凤池游。岁岁蟠桃会，椿算八千秋。
水调歌头
双阙步云尾，六阁上鳌头。侍臣冠底，英英人物是君侯。闻道东皇深意，回想西清往事，早晚启金瓯。丹扆伫宏略，黄阁待名流。
九秋天，千岁日，一樽酬。策勋黄石，相期茅土更封侯。稳扈钩陈天仗，净扫搀抢氛祲，按辔入神州。收了卢龙塞，却访赤松游。
水调歌头
英荚才开六，宝历已当千。人间收尽繁溽，凉意入虞弦。尽道荐衡交剡，更值生申佳节，喜色动闾阎。终夜望银汉，文宿贯台躔。
定燕秦，封晋魏，信当然。处处红莲开幕，曹掾岂能淹。见说玉堂飞诏，已许金闺通籍，蓬岛伴神仙。来岁寿卮酒，应醉御炉烟。
水调歌头
功名果何物，天欲付英豪。请看襄汉，今日谁驾六灵鳌。阅礼崇诗元帅，大纛高牙临塞，砥柱一洪涛。百辟拱辰极，欢动赭黄袍。
策无遗，勋益著，德弥高。定知阳报，谢庭兰玉付儿曹。秀发如君独擅，浑似当年幼度，文武素兼韬。岁岁长为寿，霞液荐蟠桃。
水调歌头
老子兴不浅，归矣复言归。不知归又何处，知我者何希。幸有青山一片，付与白云千载，便可乐渔矶。且尽一杯酒，春瓮晓生肥。
倩梅花，邀涧叟，醉林扉。五年今已如此，莫倚健於飞。日月笼中双鸟，今古人间一马，五十五年非。归去不归去，未了比山薇。
水调歌头
坐久语寂寞，泉响忽翻空。不知龙者为雨，雨者为成龙。看取交流万壑，不数飞来千丈，高屋总淙淙。是事等恶剧，裂石敢争雄。
敲铿訇，扪滑仄，藉蒙茸。苍浪向来半掩，厚意复谁容。欲说正元旧事，未必玄都千树，得似洞中红。檐语亦颠倒，洗尔不平胸。
水调歌头
紫府制金钥，银汉夜乘槎。老仙暂驻幢节，来佐玉皇家。翠发朱颜好在，肘后有方医国，宝鼎养丹砂。谈笑功名了，身退饭胡麻。
游物外，聚紫脑，练青芽。星垣寓直有子，曾步八砖花。来岁称觞寿宴，衮绣彩衣交映，重荐枣如瓜。俯首拾瑶草，长啸卧烟霞。
水调歌头
风流九霞客，名在五云乡。十年出入华禁，簪橐奉君王。黄伞西清日转，宝月红鸾影里，长近赭袍光。彩笔赓歌处，殿阁有余凉。
跨秋风，凌宝鼎，笑芝房。人间争识奇贵，妙贴焕名章。莫羡碧幢金印，换取玉堂清琐，翰墨看淋浪。岁岁宫壶酒，雨露带天香。
水调歌头
露着桂枝晓，霜护菊篱秋。无尘玉宇南极，一点瑞光浮。崧岳精英瑞世，河洛图书寓直，琳馆奉宸游。独袖功名手，谁与复神州。
带垂金，头尚黑，紫绮裘。年年今日，灵寿扶出富民侯。应为娉婷一笑，烂醉葡萄新熟，明月满西楼。西北雨峰峙，端与寿山侔。
水调歌头
富贵在何许，五十已平头。人生得失且笑，体遣两眉愁。管甚轮云世变，管甚风波世态，沙渚且盟鸥。止即尽教止，流即尽教流。
田可秫，山可簌，又何求。问天只觅穷健，游戏八千秋。好对梅花如粉，细剪烛花如豆，不改旧时游。翠袖更能舞，骑鹤上扬州。
水调歌头
把酒对湘浦，独吊大夫醒。当年皇览初度，饮露更餐英。服以高冠长佩，扈以江蓠薜芷，御气独乘清。谁意椒兰辈，从臾武关盟。
哭东门，哀郢路，悄无宁。人世纷纷起灭，遗臭与留馨。一笑远游轻举，三叹道长世短，晦朔自秋春。洗眼看物变，朝菌共灵椿。
水调歌头
老子早知退，鸥鹭未盟寒。痴顽窬六望七，宁以寿为欢。风有黍离伤咽，雅有蓼莪憔悴，使我不能餐。更把南陔读，泪落广陵澜。
踏峨峰，腾华顶，卧王官。青山与汝卒岁，紫茹可登盘。乞得白翁归处，莫学缁郎更误，危梦倚栏干。多谢长生曲，颜面怕人看。
水调歌头
甫营亭子小，花柳斩新栽。衰翁余暇，何妨领客少徘徊。堪叹人生离合，恰似燕莺来往，光景暗中催。芦荻晚风起，明日满沙堆。
去年秋，如此夜，有谁陪。欲挽天河无路，满眼总尘埃。未了痴儿官事，行止从来难定，又趣到苏台。不作别离句，共醉十分杯。
水调歌头
既难求富贵，何处没溪山。不成天也、不容我去乐清闲。短褐宽裁疏葛，柱杖横拖瘦玉，著个竹皮冠。弄影碧霞里，长啸翠微间。
醉时歌，狂时舞，困时眠。翛然自得，了无一点俗相干。拟把清风明月，剪作长篇短阕，留与世人看。待倩月边女，归去借青鸾。
水调歌头
丹鹤结青士，玄鹿待苍官。寿仙堂下，应伴凫舄戏斑。麟记当年绣绂，燕剪今朝彩胜，淑气逐椒又盘，孕毓阳和粹，独占一春先。
平淮了，勋业盛，傲东山。中原犹待经略，趣诏凤池还。更数尧阶五荚，又上华封三祝，千载圣须贤。即拜玉枝赐，长冠紫宸班。
水调歌头
有喜君初度，风雨作秋声。连旬烈日，稻畦麦垅欲扬尘。好是天瓢在手，笑把君龙呵叱，四野注如倾。勃勃生意满，翠浪涌纵横。
君知否，仁者寿，寿斯仁。自从三代而下，民命寄苍旻。满目桑麻谷粟，满目簿书期会，试说与仁人。小试作霖手，苏醒永新民。
水调歌头
五月进农黍，三叶换阶蓂。不知今夕何夕，嵩岳床生申。莲幕泮宫小试，花县二车偏历，所至蔼芳声。一札颁明诏，千里寄专城。
席方温，边报警，塞飞尘。腹中数万兵甲，笑却狄人兵。金印明年如斗，黄阁有人引类，阔步到公卿。遥拜祝椿算，长愿待枫宸。
水调歌头
九叶仙茅秀，旬浃一阳生。中山瑞气和暖，融作玉壶春。昨夜洪临跨鹤，翌早绿华骖凤，今日岳生申。须信神仙侣，引从降蓬瀛。
文中虎，寿中鹤，酒中鲸。一门盛事相继；桥梓奋鹏程。应羡华堂燕处，许大规摹涵养，大器晚方成。醒后宫花句，伫看赋琼林。
水调歌头
日暖唐宫绣，云绚鲁台观。九叶仙茅方茂，瑞气霭中山。逸老堂前戏彩，新抱玄孙弥月，红字写眉间。八十庆公寿，添撇更成千。
寿中星，人中杰，酒中仙。功名富贵，事业分付子孙贤。赢得濠梁真乐，剩有陶园佳趣，村屦日安闲。第恐非熊兆，好事逼新年。
水调歌头
秋色在潇洒，佳气夜充闾。人传好语，君家门左正垂弧。毕万从来有后，释氏果然抱送，丹穴凤生雏。未作汤饼客，先写弄獐书。
参军妇，贤相敌，古来无。钟奇毓秀，应是积善庆之余。想见珠庭玉角，表表出群英物，我已预知渠。他日容相顾，啼看定何如。
水调歌头
南极寿星现，佳气蔼庭除。谁为绛人甲子，为我一轩渠。恰喜亥成二首，还庆阳来七日，和气渐舒徐。敬为图南祝，一瓣问兴居。
傲松筠，抚龟鹤，乐蓬壶。斑衣戏舞，春满兰玉正森如。却忆杜陵老子，因羡碧山学士，茅屋换银鱼。何似温柔地，丝竹伴琴书。
水调歌头
几载沧江梦，此夕复经过。双台双峙如画，空翠滴晴波。不是先生高节，激起清风千古，汉鼎复如何。矫首望天际，烟树翠婆娑。
危楼下，数不尽，去帆多。人人惊肉生髀，却日欲挥戈。谁识矶边泉石，别有壶中天地，烟雨一青蓑。自笑亦华发，三叹吊岩阿。
水调歌头
有客泛轻舸，迤逦到桐庐。山湾水曲，个中依约是仙区。试唤清江渔父，为问来今往古，兴废事如何。笑指寒烟里，此是子陵居。
汉光武，兴皇运，握乾符。客星侵座，方见不与故人疏。自是先生高尚，无限经纶才略，飘泛寄江湖。凛凛亘千载，风月属樵渔。
水调歌头
名节本来重，轩冕亦何轻。人间儿戏，刚自指点客星明。黄屋龙旂九仞，苍石渔丝千尺，谁辱又谁荣。会得傥来意，方识古交情。
想当时，奇男子，汉真人。龙潜豹隐，胸中同是一经纶。公办中兴事业，我向沧浪学钓，各自寄吾真。谁信往来客，千古诵清名。
水调歌头
汉事正犹豫，足迹正跫然。严陵老子，当时底事动天顽。曾把丝纶一掷，藐视山河九鼎，高议凛人寒。竹帛非吾事，霄汉任腾骞。
问云台，还得似，钓台巅。几年山下，使人犹识汉衣冠。寄语功名余子，今日成尘何在，百战亦多艰。一笑桐江上，来往钓名船。
水调歌头
卷尽风和雨，晴日照清秋。南山高处回首、潇洒一扁州。且向飞霞沦茗，还归云间书院，何幸有从游。随分了公事，同乐与同尤。
少年事，湖海气，百尺楼。萧萧华发、归兴只念故山幽。今日聊修故事，口岁大江东去，应念我穷愁。不但莼鲈口，杜若访芳洲。
水调歌头
翠蕤插云表，初意隔仙凡。临风据案一见，邂逅似开颜。几欲拿舟九曲，便拟扪参绝顶，直下俯尘寰。聊此税吾驾，赢得片时闲。
问仙人，缘底事，去不还。长风浩浩，何许清梦杳难攀。只有苍烟古木，好在清湍白石，依旧画图间。回首武夷路，杳霭没云鬟。
念奴娇
凭高眺远，见长空万里，云无留迹。桂魄飞来光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。
我醉拍手狂歌，举怀邀月，对影成三客。起舞徘徊风露下，今夕不知何夕。便欲乘风，翻然归去，何用骑鹏翼。水晶宫里，一声吹断横笛。
念奴娇
千门明月，天如水，正是人间佳节。开尽小梅春气透，花烛家家罗列。来往绮罗，喧阗箫鼓，达旦何曾歇。少年当此，风光真是殊绝。
遥想二十年前，此时此夜，共绾同心结。窗外冰轮依旧在，玉貌已成长别。旧著罗衣，不堪触目，洒泪都成血。细思往事，只添镜里华发。
念奴娇
中流鼓楫，浪花舞，正见江天飞雪。远水长空连一色，使我吟怀逸发。寒峭千峰，光摇万象，四野人踪灭。孤舟垂钓，渔蓑真个清绝。
遥想溪上风流，悠然乘兴，独棹山阴月。争似楚江帆影净，一曲浩歌空阔。禁体词成，过眉酒热，把唾壶敲缺。冯夷惊道，城翁无比赤壁。
念奴娇
朝来佳气，郁葱葱，报道悬弧良节。绿水朱华秋色嫩，景比蓬莱更别。万缕银须，一枝铁杖，信是人中杰。此翁八十，怪来精彩殊绝。
闻道久种阴功，杏林橘井，此辈都休说。一点心通南极老，锡与长生仙牒。乱舞斑衣，齐倾寿酒，满座笙歌咽。年年今日，华堂醉倒明月。
念奴娇
纤腰袅袅，东风里、逞尽娉婷态度。应是青皇偏著意，尽把韶华付与。月榭花台，珠帘画槛，几处堆金缕。不胜风韵，陌头又过朝雨。
闻说灞水桥边，年年春暮，满地飘香絮。掩映夕阳千万树，不道离情正苦。上苑风和，琐窗昼静，调弄娇莺语。伤春人瘦，倚阑半饷延伫。
念奴娇
满天风雪，向行人、做出征途模样。回首家山才咫尺，便有许多离况。少岁交游，当时风景，喜得重相傍。一樽谈旧，骊驹门外休唱。
自笑二十年来，扁舟来往，惭愧湖头浪。献策彤庭身渐老，惟有丹心增壮。玉洞花光，金城柳眼，何用生凄怆。为君起舞，惊看豪气千丈。
念奴娇
夜凉湖上，酌芳尊，对此一轮皓月。岁月匆匆人老大，又近中秋时节。夜气泬，湖光旷邈。风舞萧萧叶。水天一色，坐来肌骨清彻。
自念尘满征衫，无人为浣，洒泪今成血。玉兔银蟾休道远，不识愁人情切。绣帐香销，画屏烛冷，此意凭谁说。天青海碧，枉教望断瑶阙。
念奴娇
绿云影里，把明霞、织就千重文绣。紫腻红娇扶不起，好是未开时候。半怯新寒，半宜晴色，养得胭脂透。小亭人静。嫩莺啼破清昼。
犹记携手芳阴，一枝斜带艳，娇波双秀。小语轻怜花总见，争得似花长久。醉浅休归，夜深同睡，明月还相守。免教春去，断肠空叹诗瘦。
念奴娇
阑干倚处。戏裁成、彭泽当年奇语。三径荒凉怀旧里，我欲扁舟归去。鸟倦知还，寓形宇内，今已年如许。小窗容膝，要寻情话亲侣。
郭外粗有西畴，故园松菊，日涉方成趣。流水涓涓千涧上，云绕奇峰无数。窈窕经丘，风清月了，时看烟中雨。萧然巾岸，引觞寄傲衡宇。
念奴娇
片帆暮落，正前村梅蕊，愁人如雪。东陌西溪长记得，疏影横斜时节。六出冰姿，玉人微步，笑里轻轻折。兰房沈醉，暗香曾共私窃。
回头万水千山，一枝重见处，离肠千结。料想临鸾消瘦损，时把啼红偷浥。怎得伊来，许多幽恨，共捻青梢说。如今千里，断魂空对明月。
念奴娇
素光练静，照青山隐隐，修眉横绿。鳷鹊楼高天似水，碧瓦寒生银粟。万丈辉光，奔云涌雾，飞过卢鸿屋。更无尘翳，皓然冷浸梧竹。
因念鹤发仙翁，当时曾共赏，紫岩飞瀑。对影三人聊痛饮，一洗闲愁千斛。斗转参移，翻然归去，万里骑黄鹄。一川霜晓，叫云吹断横玉。
念奴娇
故山渐近，念渊明归意，翛然谁论。归去来兮秋已老，松菊三径犹存。稚子欢迎，飘飘风袂，依约旧衡门。琴书萧散，更欣有酒盈尊。
惆怅萍梗无根，天涯行已遍，空负田园。去矣何之窗户小，容膝聊倚南轩。倦鸟知还，晚云遥映，山气欲黄昏。此还真意，故应欲辨忘言。
念奴娇
洞庭波冷，望冰轮初转，沧海沈沈。万顷孤光云阵卷，长笛吹破层阴。汹涌三江，银涛无际，遥带五湖深。酒阑歌罢，至今鼍怒龙吟。
回首江海平生，漂流容易散，佳期难寻。缥缈高城风露爽，独倚危槛重临。醉倒清尊，姮娥应笑，犹有向来心。广寒宫殿，为予聊借琼林。
念奴娇
云峰横起，障吴关三面，真成尤物。倒卷回潮目尽处，秋水黏天无壁。绿鬓人归，如今虽在，空有千茎雪。追寻如梦，漫余诗句犹杰。
闻道尊酒登临，孙郎终古恨，长歌时发。万里云屯瓜步晚，落日旌旗明灭。鼓吹风高，画船遥想，一笑吞穷发。当时曾照，更谁重问山月。
念奴娇
江边故国，望南云缥缈，连山修木。远忆渊明束带见，乡里儿曹何辱。世味熏人，折腰从事，俯仰何时足。可怜菊下，醉吟谁共徵逐。
我爱九日佳名，飘然归思，想当年丘谷。梦绕篱边犹眷恋，满把清尊余馥。援笔洪都，如君英妙，满座方倾属。月台挥袖，叫云声断横玉。
念奴娇
故山秋晚，叹萧萧华发，霜林同色。崖谷题诗追旧赏，往往苍苔绿壁。二士权奇，一翁衰病，努力攀筇屐。佛香吹过，了知境是空寂。
别后风月佳时，拄颐何事，想东林遥碧。小砑蛮笺惊秀句，天巧何曾雕刻。倚马雄才，凌云逸气，路觉丹霄直。三千牍就，看君归奏文石。
念奴娇
燕台暮集，对秋容凄紧，松阴幂幂。徙倚阑边临翠壑，千顷风烟横出。坐待冰轮，天空云散，一色如苍璧。姮娥有意，为谁来赴今夕。
身世如许飘流，佳时轻过了，他年空忆。我辈情钟端未愧，昔日兰亭陈迹。坐上何人，骊歌凄断，语别还应惜。有心红烛，替人珠泪频滴。
念奴娇
水烟收尽，望汀萍千顷，银光如幂。霜镜无痕清夜久，惟有惊鱼跳出。月在杯中，我疑天赐，欢饮仍如璧。姮娥应为，后期偿赛今夕。
遥想当日同盟，山斋孤讽，有新诗相忆。聚散难常空怅望，萍梗飘流踪迹。明月明年，此身此夜，知与谁同惜。参横河侧，短篷清露时滴。
念奴娇
小舟漂兀，犯溪烟深入，无穷寒碧。路绕莲塘浑乱眼，千顷朱朱白白。闻说高情，寻盟鸥鹭，爱此风标客。掀髯一笑，顿忘身世形迹。
我爱古邑风流，碧峰争秀峙，相持如掖。制锦才雄应未怕，百里文书堆积。吏散庭空，举觞邀月，饮兴何妨剧。却怜宣子，杖头才挂钱百。
念奴娇
少年时节，见皇州灯火，衣冠朝市。天汉桥边瞻凤辇，帘幕千家垂地。人似神仙，身游佛国，谪堕红尘里。如今憔悴，渐无往岁欢味。
此夜帝里喧传，太平祥瑞，有街头人醉。更值端门新又起，楼阙千兵严卫。朝野多欢，边庭初静，歌舞方腾沸。良宵好景，异时多少遗事。
念奴娇
晚凉可爱，是黄昏人静，风生萍叶。谁做秋声穿细柳，初听寒蝉凄切。旋采芙蓉，重熏沈水，暗里香交彻。拂开冰簟，小床独卧明月。
老来应免多情，还因风景好，愁肠重结。可惜良宵人不见，角枕兰衾虚设。宛转无眠，起来闲步，露草时明灭。银河西去，画楼残角呜咽。
念奴娇
腊回春近，正日添宫线，香传梅驿。玉律冰壶此际显，天与奇才英识。贯日孤忠，凌云独志，曾展回天力。功名由命，等闲却铩鸾翮。
谁信夫子如今，眠云情意稳，风尘机息。邂逅初心得计处，伊水鸥闲波碧。但恐天教，经纶缘在，未遂紫烟客。君王图旧，看公归觐京国。
念奴娇
别离情绪，奈一番好景，一番悲戚。燕语莺啼人乍远，还是他乡寒食。桃李无言，不堪攀折，总是风流客。东君也自，怪人冷淡踪迹。
花艳草草春工，酒随花意薄，疏狂何益。除却清风并皓月，脉脉此情谁识。料得文君，重帘不卷，且等间消息。不如归去，受他真个怜惜。
念奴娇
茂陵仙客，算真是、天与雄才宏略。猎取天骄驰卫霍，如使鹰鹯驱雀。鏖战皋兰，犁庭龙碛，饮至行勋爵。中华疆盛，坐令夷狄衰弱。
追想当日巡行，勒兵十万骑，横临边朔。亲总貔貅谈笑看，黠虏心惊胆落。寄语单于，两君相见，何苦逃沙漠。英风如在，卓然千古高著。
念奴娇
晚唐姑息，有多少方镇，飞扬跋扈。淮蔡雄藩联四郡，千里公然旅拒。同恶相资，潜伤宰辅，谁敢分明语。媕婀群议，共云旄节应付。
于穆天子英明，不疑不贰处，登庸裴度。往督全师威令使，擒贼功名归诉。半夜衔枚，满城深雪，忽已亡悬瓠。明堂坐治，中兴高映千古。
念奴娇
论思厌久，动莼鲈清兴，轻辞丹极。佩玉腰金归故里，光照湖山秋色。八座仪刑，九重尊宠，才大今词伯。汉家豪俊，一时谁是勍敌。
三径旧日家声，华堂深稳处，频开瑶席。春在壶中真自有，一境珠宫仙掖。谭尘挥风，罚筹如猬，数困尊前客。故应元放，举杯狂醉轻掷。
念奴娇
多情宋玉，值西风摇落，悲秋时节。赖有幽芳深解意，的皪枝头争发。欲语含羞，敛容微笑，心事如何说。暗香时度，卷帘留伴霜月。
谁为赋写仙姿，挥毫落纸，有尊前词客。独倚阑干须信道，消得孤吟愁绝。补阙骚经，拾遗香传，顿许居前列。品题多谢，一枝当为君折。
念奴娇
萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。
楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。
念奴娇
岁华晼晚，念羁怀多感，佳会难卜。草草杯盘聊话旧，同剪西窗寒烛。翠袖笼香，双蛾敛恨，低按新翻曲。无情风雨，断肠更漏催促。
匆匆归骑难留，鸾屏鸳被，忍良宵孤宿。回首幽欢成梦境，唯觉衣襟芬馥。海约山盟，云情雨意，何日教心足。不如不见，为君一味愁蹙。
念奴娇
瑶池倒影，露华浓、群玉峰峦如洗。明镜平铺秋水净，寒锁一天空翠。荷芰风摇，萍蘩波动，惊起鱼龙戏。扶疏桂影，十分光照人世。
谁似。老子痴顽，胡床危坐，自引壶觞醉。斗转参横歌未彻，屋角乌飞星坠。对影三人，停杯一问，谁会骑鲸意金牛何处，玉楼高耸十二。
念奴娇
风帘弄影，正闲堂永昼，香销人寂。轧轧邻机芳思乱，愁入回文新织。燕蹴巢泥，莺喧庭柳，好梦无踪迹。那堪春事，背人何计留得。
谁似爱酒南邻，岸巾坦腹，醉踏西山碧。彩笔阳春传雁足，催我飞觞浮白。老去情怀，凭君试看，鬓上秋霜色。故园千里，月华空照相忆。
念奴娇
天工何意，碎琼珰玉佩，书空千尺。箬笠蓑衫扁舟下，淮口烟林如织。飞观嶙峋，子亭突兀，影浸澄淮碧。纶巾鹤氅，是谁独笑携策。
遥想易水燕山，有人方醉赏，六花如席。云重天低酣歌罢，胆壮乾坤犹窄。射雉归来，铁鳞十万，踏碎千山白。紫箫声断，唤回春满南陌。
念奴娇
云收天碧。渐风高露冷，群喧初寂。远浦归舟荒渡口，搴篷横棹堤侧。一带澄江，十分蟾影，千里寒光白。襟怀迎爽，有人独步携策。
遥想帘卷琼楼，凭阑凝望，此意知何极。声断秦箫双凤驾，凌厉飞仙同籍。问汉乘槎，采珠临海，往事空踪迹。莫辞吟赏，终宵清景难得。
念奴娇
晚烟凝碧。渐渔村山市，人归寂寂。有客飞舟还顾访，应讶纶巾欹侧。得意忘年，推诚投分，高论追元白。英标逸气，笑予穷抱真策。
兴尽又复言归，秋风分袂，浩荡思无极。咫尺昭山明翠壁，那知中隐咸籍。说梦难听，闭门寻梦，肯念栖萍迹。浪吟狂醉，几时还共重得。
念奴娇
江天雨霁，正露荷擎翠，风槐摇绿。试问秦楼今夜里，愁到阑干几曲。笑捻黄花，重题红叶，无奈归期促。暮云千里，桂华初绽寒玉。
有谁伴我凄凉，除非分付与，杯中醽醁。水本无情山又远，回首烟波云木。梦绕西园，魂飞南浦，自古情难足。旧游何处，落霞空映孤鹜。
念奴娇
吴松初冷，记垂虹南望，残日西沈。秋入青冥三万顷，蟾影吞尽湖阴。玉斧为谁，冰轮如许，宫阙想寒深。人间奇观，古今豪士悲吟。
苍弁丹颊仙翁，淮山风露底，曾赋幽寻。老去专城仍好客，时拥歌吹登临。坐揖龙江，举杯相属，桂子落波心。一声猿啸，醉来虚簌千林。
念奴娇
秋风万里，湛银潢清影，冰轮寒色。八月灵槎乘兴去，织女机边为客。山拥鸡林，江澄鸭绿，四顾沧溟窄。醉来横吹，数声悲愤谁测。
飘荡贝阙珠宫，群龙惊睡起，冯夷波激。云气苍茫吟啸处，鼍吼鲸奔天黑。回首当时，蓬莱方丈，好个归消息。而今图画，谩教千古传得。
念奴娇
寒绡素壁，露华浓、群玉峰峦如洗。明镜池开秋水净，冷浸一天空翠。荷芸波生，菰蒲风动，惊起鱼龙戏。山河影里，十分光照人世。
谁似老子痴顽，胡床欹坐，自引壶觞醉。醉里悲歌歌未彻，屋角乌飞星坠。对影三人，停杯一问，谁解骑鲸意。玉京何处，翠楼空锁十二。
念奴娇
垂虹望极，扫太虚纤翳，明河翻雪。一碧天光波万顷，涌出广寒宫阙。好事浮家，不辞百里，俱载如花颊。琴高双鲤，鼎来同醉孤绝。
浩荡今夕风烟，人间天上，别似寻常月。陶冶三高千古恨，赏我中秋清节。八十仙翁，雅宜图画，写取横江楫。平生奇观，梦回犹辣毛发。
念奴娇
黄花照眼，对西风庭槛，为渠凝伫。准拟登高酬一醉，底事晚来微雨。蟠蟀声中，芭蕉叶上，怎得争如许。龙山何处，无言暗想烟树。
须知天意随人，重阳晴未晚，不须频诉。幸有兵厨三万斛，足助赏心欢趣。千里江山，两行珠翠，端为骚人付。层楼飞观，应容老子追步。
念奴娇
禁烟过也，正东风浓拂，来禽奇绝。翠叶修条千万点，轻染微红香雪。霁景烘云，暖梢吹绽，浩荡春容阔。棠阴已静，此花标韵终别。
犹记宝帖开缄，如何青李，与佳名齐列。秀实甘芳莫待看，叶底匀圆堪折。且赏琼苞，繁英插鬓，淡伫留风月。宜将图画，有时凝想重阅。
念奴娇
烘帘昼暖，正飞花堆锦，风迟烟暮。绿叶成阴春又老，甲子谁能重数。梅已青圆，雪深犹记，曾捻疏枝否。须知物外，这些光景常驻。
闻道江水东头，同门相过，不作儿女语。醉墨凌波歌数阕，心迹都忘逆旅。胸次扶摇，壶中光景，肯与人同趣。栖尘功就，浩然俱待飞去。
念奴娇
碧天似水，看常娥摩出，一轮寒璧。桂魄扶疏光照耀，尘界都成银色。万象森罗，羞明卷彩，黯淡唯今夕。风高露重，井梧湿翠时滴。
谁信鹤发婆娑，鄮峰真隐，对影为三益。虎绕龙蟠丹就后，一颗清辉的国。不养银蟾，不关玉兔，到处无亏蚀。三千行满，也能飞上璇极。
念奴娇
枝头蓓蕾，褪红绡微露，江南春色。多谢东风吹半朵，来入骚人瑶席。粉脸轻红，芳心羞吐，别有真消息。妆台帘卷，寿阳著意留得。
好是雪满群山，玉纤频捻，泛清波文鹢。深院相逢人尽道，标格都从天锡。梦蝶徒劳，霜禽休妒，争奈伊怜惜。高楼谁倚，寄言休为横笛。
念奴娇
江南春早，尚余寒门巷，杨花飘逐。一色初梅开尽也，不数芳园红绿。珍重骚人，幽怀分寄，高韵歌黄竹。六花羞避，满笺凌乱琼玉。
应念有客长安，履穿东郭，无与怜穷独。鼓棹前溪非兴尽，寒怯水栖岩宿。咫尺君家，瑶田无径，冰柱排银屋。瓮头春到，唤回晚梦清熟。
念奴娇
金滕事业。庆丹青千载，勋在王室。圣主英明平万国，天产非常人物。岳渎分灵，熊罴符梦，五百年方出。致君尧舜，要须纯用经术。
须信凤阁仙人，风流文采，蔼家声如昔。献纳司存持禁橐，合历三台清秩。倦宿承明，乞麾临郡，暂辍金闺直。五云深处，一星今在南极。
念奴娇
练江风静，卧冰奁百尺，朱阑飞入。江远浮天天在水，水满半天云湿。白鸟明边，青山断处，眼冷江头立。月明潮上，苇间渔唱声急。
几度吹老萍花，野香无数，欲寄应难及。天借诗人供醉眼，尊俎一时收拾。竹里行厨，花间步障，风雨生呼吸。酒阑歌罢，钓船先具蓑笠。
念奴娇
群花渐老，向晓来微雨，芳心初拆。拂掠娇红香旖旎，浑欲不胜春色。淡月梨花，新晴繁杏，装点成标格。风光都在，半开深院人寂。
刚要买断东风，袅栾枝低映，舞茵歌席。记得当时曾共赏，玉人纤手轻摘。醉里妖饶，醒时风韵，比并堪端的。谁知憔悴，对花空恁思忆。
念奴娇
人生行乐，算一春欢赏，都来几日。绿暗红稀春已去，赢得星星头白。醉里狂歌，花前起舞，拚罚金杯百。淋漓宫锦，忍辜妖艳姿色。
须信殿得韶光，只愁花谢，又作经年别。嫩紫娇红还解语，应为主人留客。月落乌啼，酒阑烛暗，离绪伤吴越。竹西歌吹，不堪老去重忆。
念奴娇
素秋向晚，正洞庭木落，疏林凋绿。惟有岩前双桂树，翠叶香浮金粟。皓月飞来，徘徊树杪，光射林间屋。夜深人静，好风忽起庭竹。
俄顷万簌号鸣，清寒疑乍，听高岩悬瀑。起看碧天澄似洗，应费明河千斛。细酌鹅黄，宴搜奇句，逸气凌鸿鹄。浩歌归去，却愁踏碎琼玉。
念奴娇
堂堂七尺，懔一时人物，孤映三蜀。闲雅风流豪醉后，犹有临邛遗俗。十载虞庠，一官楚塞，雅操凌寒玉。江山千里，惠然来慰幽独。
落笔妙语如神，两章入手，不觉珠盈掬。从此西归荣耀处，宁假华旌高纛。乐府新声，郢都余唱，应纪阳春曲。老夫一醉，故人高义堪服。
念奴娇
蒙泉岁晚，偶扁舟、同泛一池寒渌。四者难并谁信道，草草幽欢能足。美景良辰，赏心乐事，更有人如玉。今宵此会，陋邦惊破衰俗。
豪俊傅粉诸孙，几年分袂，一笑还相逐。痛饮厌厌清夜永，那管更深催促。宋玉词章，陶潜风概，况继前贤躅。故人未至，座中仍对梅福。
念奴娇
层栏飞栋，压孤城临瞰，并吞空阔。千古吴京佳丽地，一览江山奇绝。天际归舟，云中行树，鹭点汀洲雪。三山无际，眇然相望溟渤。
凤么遗响悲凉，故台今不见，苍烟芜没。千骑重来初起废，缅想六朝人物。岘首他年，羊公终在，笑几人磨灭。一时尊俎，且须同赋风月。
念奴娇
少年奇志，笑功名画虎，文章刻鹄。永夜漫漫悲昼短，难挽苍龙衔烛。飞藿飘零，浮云迁变，过眼邮传速。昔人真意，眇然千载谁属。
犹喜二子当年，诸公籍甚，赏云和孤竹。翰墨流传知几许，遗响宫商相续。梦里京华，不须惊叹，春草年年绿。赤霄归去，更看奔电喷玉。
念奴娇
丽谯春晚，望东南千里，湖山佳色。画戟门前清似水，时节初过灯夕。封井年登，京华日近，每报平安驿。满城花柳，正须千骑寻觅。
忆我年少追游，叨兔园客右，多惭英识。今日怀人无限意，老泪尊前重滴。赋咏空传，雄豪谁在，鬓点吴霜白。招呼一醉，幸公时慰愁寂。
念奴娇
王孙老去，算无地倾倒，胸中豪逸。小筑三间便席卷，多少江山风月。万壑回流，千峰输秀，人境成三绝。登临佳处，鸟飞不尽空阔。
追念辋水斜川，有风流千载，渊明摩诘。何必斯人聊一笑，俯仰今犹前日。只恐东州，催成棠荫，又作三年别。赏心难继，莫教孤负华发。
念奴娇
素秋新霁，风露洗寥廓，珠宫琼阙。帘幕生寒人未定，鹊羽惊飞林樾。河汉无声，微云收尽，相映寒光发。三千银界，一时无此奇绝。
正是老子南楼，多情孤负了，十分佳节。起舞徘徊谁为我，倾倒杯中明月。欲揽姮娥，扁舟沧海，戏濯凌波袜。漏残钟断，坐愁人世超忽。
念奴娇
去年秋半，正都门结束，相将离别。潋潋双溪新雁过，重见当时明月。步转高楼，凄凉看镜，绿鬓纷成雪。晚晴烟树，傍人飞下红叶。
还记江浦潮生，云涛天际，涌金波一色。千里相望浑似梦，极目空山围碧。醉拍朱阑，满簪丹桂，细与姮娥说。倚风孤啸，恍然身在瑶阙。
念奴娇
定交最早，叹西津几度，匆匆论别。世事浮云山万变，只有沧江横月。长忆追随，湖山好处，醉帽欹风雪。竹阴花径，兴来题尽桐叶。
谁忆此地相逢，鬓毛君未白，眉添黄色。屈指烟霄归诏近，路入龙楼金碧。千载功名，一尊欢笑，会作他年说。倚天长剑，夜寒光透银阙。
念奴娇
湖山泥影，弄晴丝、目送天涯鸿鹄。春水移船花似雾，醉里题诗刻烛。离别经年，相逢犹健，底恨光阴速。壮怀浑在，浩然起舞相属。
长记入洛声名，风流觞咏，有兰亭修竹。绝唱人间知不知，零落金貂谁续。北固烟钟，西州雪岸，且共杯中绿。紫台青琐，看君归上群玉。
念奴娇
春来离思，正楼台灯火、香凝金戟。扬子江头嘶骑拥，杨柳花飞留客。枚乘声名，谪仙风韵，更赋长相忆。酒阑相顾，起看月堕寒壁。
尊前谁唱新词，平林真有恨、寒烟如织。燕雁横空梅蕊乱，醉里隔江闻笛。白发逢春，湖山好在，一笑千金直。待君归诏，买船重话畴昔。
念奴娇
冬晴无雪。是天心未肯，化工非拙。不放玉花飞堕地，留在广寒宫阙。云欲同时，霰将集处，红日三竿揭。六花翦就，不知何处施设。
应念陇首寒梅，花开无伴，对景真愁绝。待出和羹金鼎手，为把玉盐飘撒。沟壑皆平，乾坤如画，更吐冰轮洁。梁园燕客，夜明不怕灯灭。
念奴娇
鹅毛细翦，是琼珠密洒，一时堆积。斜倚东风浑漫漫，顷刻也须盈尺。玉作楼台，铅镕天地，不见遥岑碧。佳人作戏，碎揉些子抛掷。
争奈好景难留，风僝雨僽，打碎光凝色。总有十分轻妙态，谁似旧时怜惜。担阁梁吟，寂寥楚舞，笑捏狮儿只。梅花依旧，岁寒松竹三益。
念奴娇
雨斜风横，正诗人闲倦，淮山清绝。弹压秋光江万顷，只欠凌波罗袜。好事幽人，怜予止酒，著意温琼雪。翠帷低卷，怪来飞堕初月。
凉夜华宇无尘，舞裙香渐暖，锦茵声阙。不分金莲随步步，谁遣芙蓉争发。赖得高情，湘歌洛赋，称作西风客。为君留住，不然飘去云阙。
念奴娇
蕊珠宫女弄幽妍，初著春心娇小。自白真香，浑胜似、姑射冰肌窈窕。带雪茅檐，临溪篱落，占却春多少。天寒日暮，有人愁绝行绕。
长记流水桥边，雨晴烟淡，袅一枝清晓。梦想经年开病眼，把酒风前一笑。花骨娇多，不禁人觑，只怕轻飞了。无端羌管，夜阑声入云杪。
念奴娇
金飚替暑，觉庭梧湘簟，凉生秋意。玉露宵零仙掌洁，云卷碧天如水。银汉波澄，蟾光练静，依约山横翠。清商佳景，笑它宋玉憔悴。
堪笑利锁名缰，向蜗牛角上，所争何事。四者难并人易老，惟有修真得计。荣悴循环，功名由命，达观明深旨。桂花同赏，莫辞通夕欢醉。
念奴娇
山城秋早，听画角吟风，晓来声咽。梦断华胥人乍起，冷浸一天霜月。灏气参横，尘埃洗尽，玉管濡冰雪。兴来吟咏，灵均谁谓今绝。
闻道潇洒王孙，对黄花清赏，喜延佳客。一坐簪缨谭笑处，全胜东篱山色。酒兴云浓，诗肠雷隐，饮罢须臾设。醉归凝伫，此怀还与谁说。
念奴娇
芸堂春早，正芳苞紫萼，笼烟调雨。隐隐朝阳歌宴罢，拥出三千宫女。醉面匀红，香囊暗惹，鹊尾烟频炷。庐山佳致，依然都在庭宇。
因念一种天香，当年岩谷下，想难俦侣。一旦呈祥都占断，阆苑琼林歌舞。瑞彩扶疏，锦笼绰约，兰蕙应羞妒。明朝胜赏，有谁同唱金缕。
念奴娇
登高作赋，叹老来笔力，都非年少。古观重游秋色里，冷怯西风吹帽。千里江山，一时人物，迥出尘埃表。危阑同凭，皎然玉树相照。
惆怅紫菊红萸，年年簪发、应笑人空老。北阙西江君赐远，难得一枝来到。莫话升沈，且乘闲暇，赢得清尊倒。饮酣归暮，浩歌声振林杪。
念奴娇
寒梢冰破，问何人远寄、江南春色。似是天怜为客久，报我春归消息。茅舍疏篱，故园开处，两岁关山隔。天涯重见，向人风味如昔。
谁念月底风前，当时青鬓、渐与花颜白。不恨一番花阴早，恨把年华虚掷。嚼蕊含香，攀条觅句，拚醉禁愁得。酒醒还是，梦魂数遍归驿。
念奴娇
两鬟娇小，向尊前、未省修蛾攒碧。唱得主人英妙句，气压三江七泽。病怯遐征，老添离抱，我是愁堆积。故园归梦，等闲吹堕南国。
况是耐久交情，经年方幸，接从容辞色。告别匆匆聊共醉，惜此分阴如璧。锦瑟华堂，明朝回望，暮霭迷空隙。相思何处，风林月挂纤魄。
念奴娇
宦途巘险，问急流勇退，几人闻早。自别修门今正是，一纪生朝还到。绿野风光，平泉草木，争似梅山好。园林如画，芰荷香泛芳沼。
早晚玉节来临，君恩踵至，金印应如斗。好是华堂开宴处，歌舞管弦声奏。海上蟠桃，山中仙杏，共劝长生酒。莫辞沈醉，年年此会依旧。
念奴娇
双峰叠障，过天风海雨，无边空碧。月姊年年应好在，玉阙琼宫愁寂。谁唤痴云，一杯未尽，夜气寒无色。碧城凝望，高楼缥缈西北。
肠断桂冷蟾孤，佳期如梦，又把阑干拍。雾鬓风鬟相借问，浮世几回今夕。圆缺晴阴，古今同恨，我更长为客。婵娟明夜，尊前谁念南陌。
念奴娇
十年旧事，醉京花蜀酒，万葩千萼。一棹归来吴下看，俯仰心情今昨。强倚雕阑，羞簪雪鬓，老恐花枝觉。揩摩愁眼，雾中相对依约。
闻道家燕团栾，光风转夜，月傍西楼落。打彻梁州春自远，不饮何时欢乐。沾惹天香，留连国艳，莫散灯前酌。袜尘生处，为君重赋河洛。
念奴娇
湖山如画，系孤篷柳岸，莫惊鱼鸟。料峭春寒花未遍，先共疏梅索笑。一梦三年，松风依旧，萝月何曾老。邻家相问，这回真个归到。
绿鬓新点吴霜，尊前强健，不怕衰翁号。赖有风流车马客，来觅香云花岛。似我粗豪，不通姓字，只要银瓶倒。奔名逐利，乱帆谁在天表。
念奴娇
冰蟾驾月，荡寒光、不见层波层碧。几岁中秋争得似，云卷秋声寂寂。多谢星郎，来陪贤令，快赏鳌峰极。广寒宫近，素娥不靳余力。
夜久露落琼浆，神京归路，有云翘前迹。当日仙人曾驭气，只学神交龟息。今夜清尊，一齐分付，稳是乘槎客。天津重到，霓裳何似闻笛。
念奴娇
郊原浩荡，正夺目花光，动人春色。白下长干佳丽最，寒食嬉游人物。雾卷香轮，风嘶宝骑，云表歌声遏。归来灯火，不知斗柄西揭。
六代当日繁华，幕天席地，醉拍江流窄。游女人人争唱道，缓缓踏青阡陌。乐事何穷，赏心无限，惟惜年光迫。须臾聚散，人生真信如客。
念奴娇
春来腊去，一番新风景，为君开设。试忆前时花雨坠，只少梅花清绝。两个难逢，一分才欠，巧杀终如拙。玉梅人唤，雪儿来对时节。
应更付属楼头，丁宁笛伴，莫把声声彻。玉女行春娇渡马，休是鹊桥轻别。对我三人，与君一醉，醉了樽重设。清歌未放，更须天上呼月。
念奴娇
赏心佳处，登临地、千古人人都说。何况江天来雪望，添得十分奇绝。倚遍栏干，下窥寒镜，照我容颜拙。举头惊笑，问天今是何节。
天外矗矗琼山，溶溶银海，上下光相接。年去岁来频览为，何事今朝浑别。坐蹴云茵，横牵绡幕，玉女来铺设。公余多暇，正堪同此风月。
念奴娇
阳春布暖，又还见、光景如梭催逼。帝里皇都人共道，好个前时春色。默默暗沈，含颦不语，此意谁人识。何如索笑，放开说尽端的。
须信漏泄风光，百花头上，报一枝消息。多少园林应次第，迤逦排红骈白。金鼎芳滋，玉堂璀璨，趁取佳时节。东君归后，绿阴依旧南陌。
念奴娇
万般照破，无一点闲愁，萦系心目。种柳栽花园数亩，不觉吾庐幽独。闲上高台，溪光山色，一洗襟尘俗。小庵深处，萧然无限修竹。
尽日闭却柴门，故人相问，扣户来车毂。相对围棋看胜负，更听弹琴一曲。尔汝忘形，高谈剧论，莫遣人来促。村歌社舞，为予倒尽千斛。
念奴娇
灯宵渐近，更兵尘初息，韵华偏早。太守风流张宴乐，不管江城寒峭。发底蜂儿，钗头梅蕊，一一夸新巧。笙歌鼎沸，万人争看标表。
应记革履雍容，天香满袖，侍宴游三岛。圣主中兴思用旧，尊礼先朝元老。烛赐金莲，柑传罗帕，行即趋严道。深杯休诉，任教银漏催晓。
念奴娇
重阳恁好，正秋清天色，水容如泻。野阔风高香雾满，采菊无人同把，堪笑渊明，蓬头曳杖，吟赏东篱下。孤风远韵，至今犹作佳话。
争似太守才贤，慈祥恺悌，赋政多闲暇。千里江山供胜践，尊俎延登儒雅。只恐相将，吹花春宴，不许斯民借。花嘲便坐，尚怀方外司马。
念奴娇
嫩凉清晓，淡秋容、横写鲛绡十幅。山水光中参意味，不管人间荣辱。藜杖棕鞋，纶巾鹤氅，宾主俱遗俗。倚阑舒啸，一樽花下相属。
云际有药千年，琼瑶争秀发，龙蛇新断。富贵功名元自有，且乐无穷真福。莲社风流，醉乡跌宕，时奏长生曲。月娥同听，好风徐韵松竹。
念奴娇
洛妃汉女，护春寒、不惜鲛绡重叠。拾翠江边烟淡淡，交影参差胧月。秦虢相将，英娥接武，同宴瑶池雪。层冰连璧，个中谁敢优劣。
著意晕粉饶酥，韵多香剩，都与群花别。娟秀敷腴索笑处，玉脸微生娇靥。羞损南枝，映翻绿萼，不数黄千叶。形容不尽，细看一倍清绝。
念奴娇
湖山照影，正日长娇困，不烦匀扫。絮满长洲春淡沲，开遍吴宫花草。嫩绿葱葱，轻红蔌蔌，渐觉枝头少。余芳难并，破愁惟有馨醥。
应是留得东君，海棠方待折，玉环娇小。雾薄阴轻初睡足，宝幄画屏香袅。醉态天真，半羞微敛，未肯都开了。嫣然一笑，此时风度尤好。
念奴娇
寻幽览胜，凭危栏、极目风烟平楚。自笑飘零惊岁晚，欲挂衣冠神武。芳甸时巡，醉乡日化，庭实名花旅。阆风蓬顶，自来不见烽戍。
宴罢玉宇琼楼，醉中都忘却，瑶池归路。俯瞰尘寰千万落，渺渺峰端栖雾，群玉图书，广寒宫殿，一一经行处。相羊物外，旷怀高视千古。
念奴娇
洞庭青草，近中秋、更无一点风色。玉鉴琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。
应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽吸西江，细斟北斗，万象为宾客。扣舷独笑，不知今夕何夕。
念奴娇
弓刀陌上，净蛮烟瘴雨，朔云边雪。幕府横驱三万里，一把平安遥接。方丈三韩，西山八诏，慕义羞椎结。梯航入贡，路经头痛身热。
今代文武通人，青霄不上，却把南州节。虏马秋肥雕力健，应看名王宵猎。壮士长歌，故人一笑，趁得梅花月。王春奏计，便须平步清切。
念奴娇
朔风吹雨，送凄凉天气，垂垂欲雪。万里南荒云雾满，弱水蓬莱相接。冻合龙冈，寒侵铜柱，碧海冰澌结。凭高一笑，问君何处炎热。
家在楚尾吴头，归期犹未，对此惊时节。忆得年时貂帽暖，铁马千群观猎。狐兔成车，笙歌震地，归踏层城月。持杯且醉，不须北望凄切。
念奴娇
星沙初下，望重湖远水，长云漠漠。一叶扁舟谁念我，今日天涯飘泊。平楚南来，大江东去，处处风波恶。吴中何地，满怀俱是离索。
常记送我行时，绿波亭上，泣透青罗薄。樯燕低飞人去后，依旧湘城帘幕。不尽山川，无穷烟浪，幸负秦楼约。渔歌声断，为君双泪倾落。
念奴娇
海云四敛，太清楼、极目一天秋色。明月飞来云雾尽，城郭山川历历。良夜悠悠，西风袅袅，银汉冰轮侧。云霓三弄，广寒宫殿长笛。
偏照紫府瑶台，香笼玉座，翠霭迷南北。天上人间凝望处，应有乘风归客。露滴金盘，凉生玉宇，满地新霜白。壶中清赏，画檐高挂虚碧。
念奴娇
风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。
船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。
念奴娇
一天春意，趁东皇幽赏，重飞端叶。造物有心成伟观，来伴红蕖开彻。桂魄初圆，梅腮全放，节物俱奇绝。冷官门巷，望中北固楼堞。
遐想篷底高人，拥衾无寐，九曲肠增结。我亦低窗翻蠹纸，失喜瑶花盈尺。拥鼻孤吟，搔头危坐，所欠惟佳客。须君来此，脸纹相对生缬。
念奴娇
烛花渐暗，似梦来非梦，今夕何夕。帘幕生香人醉里，家住深深密密。送客难为，独留无计，此意谁知得。相看无语，可怜心绪如织。
缓辔踏月归来，空余襟袖，有多情脂泽。浅笑轻颦追想处，眼底如今历历。著意新词，於人好语，过后应难必。今宵酒醒，断肠人正愁寂。
念奴娇
小春时候，见早梅吐玉，裁琼妆白。点点枝头光照眼，恼损柔肠情客。暗里芳心，出群标致，经岁成疏隔。如今风韵，何人依旧冰雪。
冷艳潇洒天然，香姿肯易许，游蜂狂蝶。夜半黄昏担带了，多少清风明月。宋玉虽悲，元超虽恨，见了千愁歇。东君还许，有情取次攀折。
念奴娇
玉龙声杳，正瑶台曲舞，香山初彻。褪粉掐酥千万颗，满地平铺银雪。草褥香茵，苔钱买住，留待黄昏月。有人妆罢，对花凝伫愁绝。
休更恨落羞开，东君情分，自古多离别。好把芳心收拾取，与个和羹人说。摆脱风尘，消停酸苦，终有成时节。浮花浪蕊，到头不是生活。
念奴娇
兰枯菊槁。是返魂香入，江南春早。谷静林幽人不见，梦与梨花颠倒。雪刻檀心，玉匀丰颊，妆趁严钟晓。海山么凤，绿衣何处飞绕。
竹外孤袅一枝，古今解道，只有东坡老。莫倚广平心似铁，闲把珠玑挥扫。桃李舆台，冰霜宾客，月地还凄悄。暗香消尽，和羹心事谁表。
念奴娇
江城向晓，被西风揉碎，一天丝雨。乱织离愁千万缕，多少关心情绪。促织鸣时，木犀开后，秋色还如许。那堪飘泊，异乡千里孤旅。
应想帘幕闲垂，西楼东院，齐把归期数。记得临岐收泪眼，执手叮咛言语。白酒红萸，黄花绿橘，莫等闲辜负。朱笼归骑，甚时先报鹦鹉。
念奴娇
据炉肃坐，听瓶笙、别有天然宫徵。纸帐屏山浑不俗，写出江南烟水。檠短灯青，灰闲香软，所欠惟梅矣。风飞无定，数声时颤窗纸。
试问夜已何其，呼童起看，月上东墙未。天外忽闻征雁过，还把音书来寄。短简埋烟，轻蓑鸣雨，已办征船计。放教归去，故乡江上鱼美。
念奴娇
夕阳低尽，望楚天空阔，稀星帘幕。暮霭横江烟万缕，照水参差楼阁。两两三三，楼前归鹭，飞过栏干角。霜风何事，绕檐吹动寂寞。
消散我已忘机，而今百念，灰了心头火。对酒当歌浑冷淡，一任他懑嗔恶。松竹园林，柳梧庭院，自有人间乐。闲云休问，去来本是无著。
念奴娇
精神俊雅，更那堪、天与风流标格。罗绮丛中偏艳冶，偷处教人怜惜。目剪秋波，指纤春笋，新样冠儿直。高唐云雨，甚人有分消得。
忔戏笑里含羞，回眸低盼，此意谁能识。密约幽欢空怅望，何日能谐端的。玳席歌余，兰堂香散，此际愁如织。人归空对，晚阴庭树横碧。
念奴娇
扪参历井，恰匆匆三见，西州七夕。怪得骄阳回避晚，犹去新秋两日。天上良宵，人间佳节，初不分今昔。夜来急雨，洗成风露清绝。
因为万里飘零，君平何在，谁识乘槎客。插竹剖瓜休妄想，巧处那容人乞。院宇初凉，楼台不夜，漫说经年隔。引杯长啸，醉看天地空阔。
念奴娇
文章太守，问何事、犹带天庭黄色。上界一时官府足，聊下神仙宫阙。剖竹新游，握兰旧梦，此意谁人识。千军笔阵，争先曾夺矛槊。
好是万里相逢，一尊同醉，倾吐平边策。聚散人生浑惯见，莫为分襟呜咽。借箸机筹，著鞭功业，只合从君说。明朝回首，天涯何处风月。
念奴娇
对花何似，似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整。
最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沈香亭北，无限春风恨。醉中休问，夜深花睡香冷。
念奴娇
我来吊古，上危楼、赢得闲愁千斛。虎踞龙蟠何处是，只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。
却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。
念奴娇
野棠花落，又匆匆、过了清明时节。刬地东风欺客梦，一夜云屏寒怯。曲岸持觞，垂杨系马，此地曾轻别。楼空人去，旧游飞燕能说。
闻道绮陌东头，行人长见，帘底纤纤月。旧恨春江流未断，新恨云山千叠。料得明朝，尊前重见，镜里花难折。也应惊问，近来多少华发。
念奴娇
晚风吹雨，战新荷、声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。
遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
念奴娇
倘来轩冕，问还是、今古人间何物。旧日重城愁万里，风月而今坚壁。药笼功名，酒垆身世，可惜蒙头雪。浩歌一曲，坐中人物之杰。
堪叹黄菊凋零，孤标应也有，梅花争发。醉里重揩西望眼，惟有孤鸿明灭。世事从教，浮云来去，枉了冲冠发。故人何在，长歌应伴残月。
念奴娇
疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。
尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。
念奴娇
为沽美酒，过溪来、谁道幽人难致。更觉元龙楼百尺，湖海平生豪气。自叹年来，看花索句，老不如人意。东风归路，一川松竹如醉。
怎得身似庄周，梦中蝴蝶，花底人间世。记取江头三月暮，风雨不为春计。万斛愁来，金貂头上，不抵银瓶贵。无多笑我，此遍聊当宾戏。
念奴娇
看公风骨，似长松磊落，多生奇节。世上儿曹都蓄缩，冻芋旁堆秋瓞。结屋溪头，境随人胜，不是江山别。紫云如阵，妙歌争唱新阕。
尊酒一笑相逢，与公臭味，菊茂兰须悦。天上四时调玉烛，万事宜询黄发。看取东归，周家叔父，手把元龟说。祝公长似，十分今夜明月。
念奴娇
龙山何处，记当年高会，重阳佳节。谁与老兵供一笑，落帽参军华发。莫倚忘怀，西风也曾，点检尊前客。凄凉今古，眼中三两飞蝶。
须信采菊东篱，高情千载，只有陶彭泽。爱说琴中如得趣，弦上何劳声切。试把空杯，翁还肯道，何必杯中物。临风一笑，请翁同醉今夕。
念奴娇
君诗好处，似邹鲁儒家，还有奇节。下笔如神强压韵，遗恨都无毫发。炙手炎来，掉头冷去，无限长安客。丁宁黄菊，未消勾引蜂蝶。
天上绛阙清都，听君归去，我自癯山泽。人道君才刚百炼，美玉都成泥切。我爱风流，醉中颠倒，丘壑胸中物。一杯相属，莫孤风月今夕。
念奴娇
风狂雨横，是邀勒园林，几多桃李。待上层楼无气力，尘满栏干谁倚。就火添衣，移香傍枕，莫卷朱帘起。元宵过也，春寒犹自如此。
为问几日新晴，鸠鸣屋上，鹊报帘前喜。揩拭老来诗句眼，要看拍堤春水。月下凭肩，花边系马，此兴今休矣。溪南酒贱，光阴只在弹指。
念奴娇
妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与余花别。识人青眼，慨然怜我疏拙。
遐想后日蛾眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。
念奴娇
晓来膏雨，报一犁丰信，几枝娇色。岸草河沙明似镜，不到尘埃花陌。急管繁弦，香车宝勒，正阻寻春客。东风特起，半空微露晴碧。
何况主意深勤，冰清才藻，玉润真珪璧。翠麓华堂横枕水，波底斜阳红湿。莲社风流，桃溪标致，便觉凡心息。玉尊倾尽，笑中归步钩月。
念奴娇
秋风秋雨，正黄昏、供断一窗愁绝。带减衣宽谁念我，难忍重城离别。转枕褰帷，挑灯整被，总是相思切。知他别后，负人多少风月。
不是怨极愁浓，只愁重见了，相思难说。料得新来魂梦里，不管飞来蝴蝶。排闷人间，寄愁天上，终有归时节。如今无奈，乱云依旧千叠。
念奴娇
晴风丽日，算东君、坼遍梅心桃萼。独有名花开殿后，一笑嫣然如昨。黄袂层肤，霞冠高拥，多态春才觉。雨巾风帽，故人来趁花约。
好是罗绮添春，香风环坐，半醉金钗落。老去心情难似旧，手捻花枝为乐。麝馥萦愁，妆花凝恨，莫惜金荷酌。酒阑花睡，梦魂重到京洛。
念奴娇
余霞飞绮，望长天、顷刻云容凝碧。今夕江皋风力软，明日波心头白。客舸东流，语离深夜，遣我新愁积。春融花丽，定知天相行色。
别后一纸乡书，故人相问，好趁秋鸿翼。空有佳人千点泪，锦字机中曾织。利锁名缰，古今同是，谁失知谁得。来朝愁望，旧楼何处西北。
念奴娇
扁舟此计，问当年、谁与寻盟鸥鸟。许国勋名彝鼎在，风月不妨吟笑。碧草台边，红云溪上，寿杖扶诗老。水浮天处，未应俗驾曾到。
盛事埒美知章，鉴湖君赐，宸翰今题号。指点飞烟轻霭外，有路直通仙岛。蓑笠渔船，琴书客坐，清夜尊罍倒。未须归去，片蟾初上林表。
念奴娇
半千宝运，瑞清朝、诞育人间英物。暖律吹灰春到也，迟日光腾东壁。婺女双溪，沈郎八咏，辉映皆冰雪。储精毓秀，几年一个人杰。
须信和气随人，粉梅欺黛柳，娇春争发。翠幕重重称寿处，莲炬蕙烟明灭。鼎席犹虚，九重频念此，衮衣华发。明年今夜，凤池应醉花月。
念奴娇
闷红颦翠，惜流年、忍对艳阳时节。白玉楼成人去后，两地音尘都绝。鸾鉴分飞，梦云零乱，欢意今衰飒。墨痕红淡，忆曾题遍红叶。
须信后约难凭，臂啮鬟剪，也只成虚说。满眼凄凉无限事，付与丁香愁结。欲语情酸，临岐步懒，怅望兰舟发。出门谁伴，泪昏一片孤月。
念奴娇
平湖阁上，正残虹挂雨，微云擎月。万顷琉璃秋向冷，忍便翠销红歇。北海樽罍，西园游宴，兴逸湖山发。飞尘不到，坐移蓬岛珠阙。
莫厌笑口频开，少年行乐事，转头胡越。公子多情真爱客，敢惮深杯百罚。太一舟轻，芙蓉城锁，醉指神仙窟。乘风归去，尽教吹乱华发。
念奴娇
平湖阁上，正雌霓将卷，雄风初发。醉倚危栏吟眺处，月正蓬莱溟渤。蓬叶香浮，桂华光放，翻动蛟黾窟。踏轮谁信，宓妃会借尘袜。
人世景物堪悲。等闲都换了，朱颜云发。遥想广寒秋到早，闲著几多空阔。太白诗魂，玉川风腋，自有飞仙骨。嫦娥为伴，夜深同驾霜月。
念奴娇
麦秋天气，正玉杓斡暑，熏弦鸣律。浴佛生朝初过也，还数佳辰三日。筮水呈祥，梦态叶庆，宝运符千一。太平朝野，异人端为时出。
须信家世蝉联，乃翁遗范在，子孙逢吉。雾隐巢云聊寄傲，行矣飞英腾实。瀑布泉清，炉峰气秀，光映霞觞溢。萱堂争看，彩衣红堕双橘。
念奴娇
吴东清胜，是吴山苍翠，吴江澄渌。灵秀钟人文物盛，历历皆非凡俗。而况君家，风流遗世，犹寄山阴曲。继承才业，算来真是名族。
聊恁驻节重湖，惠歌仁咏，蔼丰年图录。行看登庸归去后，谁展高才相续。寿日称觞，一杯千岁，应见蟠桃熟。祝君难老，为君还更再祝。
念奴娇
汉天云静，望一星飞过，湘南湘北。当是郴山猿鹤梦，唤起日边消息。羽扇纶巾，浩然乘兴，此意无人识。扁舟千里，但闻清夜横笛。
记得天上人间，去年今日。曾作称觞客。明月风烟依旧似，只觉蓬莱悬隔。更恐明朝，诏黄飞下，趣驾冲霄翼。衮衣剑履，望公长在南极。
念奴娇
杏花杨柳，对东风染尽、一年春色。弹压烟光三万顷，谁识清都仙伯。夜泛银潢，手移星纬，飞堕从天阙。御风乘兴，偶然身到乡国。
二年人乐升平，舞台歌榭，处处红牙拍。寿酒千觞斟不尽，一醉何妨今夕。更约明年，凤皇池上，去作称觞客。梅花折得，赠君调鼎消息。
念奴娇
绿云影里，把明霞织就，千重文绣。紫腻红娇扶不起，好是未开时候。半怯春寒，半便晴色，养得胭脂透。小亭人静，嫩莺啼破清昼。
犹记携手芳阴，一枝斜戴，娇艳波双秀。小语轻怜花总见，争得似花长久。醉浅休归，夜深同睡，明日还相守。免教春去，断肠空叹诗瘦。
念奴娇
知音者少，算乾坤许大，著身何处。直待功成方肯退，何日可寻归路。多景楼前，垂虹亭下，一枕眠秋雨。虚名相误，十年枉费辛苦。
不是奏赋明光，上书北阙，无惊人之语。我自匆忙天未许，赢得衣裾尘土。白璧追欢，黄金买笑，付与君为主。莼鲈江上，浩然明日归去。
念奴娇
晚天清楚，扫太虚纤翳，凉生江曲。四顾青冥天地阔，惟有残霞孤鹜。山气凝蓝，汀烟引素，竦竦浮群木。白苹风定，波澄万顷寒玉。
时有一叶渔舟，收纶垂钓，来往何幽独。短发萧萧襟袖冷，便觉都无袢溽。曳杖归来，夜深人悄，月照鳞鳞屋。藤床一枕，迥然清梦无俗。
念奴娇
碧池如染，把玻璃瓮就，纤埃都绝。西国夫人空里坠，圆盖亭亭排列。莹质无瑕，尘心不染，远社堪重结。当时盛事，虎溪茗碗翻雪。
千载以意谁论，人争买笑，醉眼看罗袜。坐上如今皆我辈，纱蕴从来蠲洁。击节临风，停杯对月。浩气俱英发。两翁仙举，玉堂正在金阙。
念奴娇
快风收雨，正江城初霁，物华如许。丽日融和春思好，是处莺啼燕语。嫩绿成阴，落红堆绣，只恐春将暮。园林清昼，看看又见飞絮。
太守无限风流，铃斋多暇，载酒郊原路。几队旌旗光闪烁，鼓吹更翻新谱。曲水流觞，兰亭修禊，俯仰成今古。为君一醉，归时楼上初鼓。
念奴娇
晚天清楚，扫太虚纤翳，凉生江曲。四愿青冥天地阔，惟有残霞孤鹜。山气凝蓝，汀烟引素，竦竦浮群木。白蘋风定，波澄万顷寒玉。
时有一叶渔舟，收纶垂钓，来往何幽独。短发萧萧襟袖冷，便觉都无袢溽。曳杖归来，夜深人悄，月照鳞鳞屋。藤床一枕，迥然清梦无俗。
念奴娇
龙山高会，忆当时宾主，风流云散。今日紫阳峰顶上，人望旌旗天半。万叠红蕖，千层黄菊，照耀成飞观。西风浩荡，碧天斜去双雁。
遥想健笔淋漓，龙蛇落纸，妙句高张翰。笼日轻霞横数抹，绿水金波相间。目寄宣平，神追师道，归楫摇星汉。城中万户，烛光香雾交贯。
念奴娇
琼苞玉屑，问天公、底事乱抛轻坠。城郭山川都一样，那得个般清气。谢女才情，如何只道，柳絮因风起。比梅差可，但无绿萼红蕊。
坐上十客雄豪，颓然一老，草具相邀致。驱尽寒威凭酒力，买笑千金须费。谁办佳词，洛阳年少，笔下生新意。待添几盏，共君今夕同醉。
念奴娇
嫣然一笑，向烛花光下，经年才见。欲语远羞如有恨，方得东君一盼。天意无情，更教微雨，香泪流丹脸。今朝霁色，笙歌初沸庭院。
因是思入东屏，当年手植，遍桃源低岸。失脚东来春七度，辜负芳丛无限。问讯园丁，宁如归去，细与从头看。东风独立，白云遮断双眼。
念奴娇
万人遮道，拨不断、争挽房湖逐客。臣罪既盈应九死，全荷君王矜恻。况是当年，曾将愚技，十字街头立。恩波浩荡，孤忠未报涓滴。
世事应若穿杨，一弦不到，前发皆虚的。自判此生元有分，不管筮违龟食。靴帽丛中，渔樵席上，无入非吾得。倚湖一笑，夜深群动皆息。
念奴娇
梦中犹记，来时路、五马踟蹰攒立。江北城南春澹沲，山锁一天晴日。伊轧征车，徊徨去意，只有东风识。如今远在，谁人伴我浮白。
天外一曲阳春，依然有脚，来到萱堂北。不是奇情双照亮，肯寄鳞鸿相觅。酒引曹醇，歌翻楚调，触拨归心急。醉魂时绕，莺花世界风物。
念奴娇
水轩沙岸，午风轻、飘动一天晴雪。日色晶荧光眩眼，细逐游丝明灭。帘幕中间，楼台侧畔，浑是瑶瑛积。缀松黏竹，恍然如对三绝。
遥认仿佛飞花，花非还似，恼乱多情客。点染春衫无定度，又转沈香亭北。密密疏疏，斜斜整整，似雪难分别。坡仙不见，后人有口何说。
念奴娇
断虹开霁，净秋容、点点初收微雨。夕下生阴山影澹，缥渺烟云吞吐。乌帽风偏，青鞋沙软，误入桃溪坞。多情鸥鹭，偶来忽又飞去。
日暮修竹佳人，雾绡琼佩，绰约疑仙侣。愧我禅心春尽絮，不逐东风飞舞。红叶题诗，紫云传恨，密意渠能诉。此情疏隔，不关楼外烟树。
念奴娇
香山老矣，正商量不下，去留蛮素。独立踌躇肠欲断，一段若耶溪女。水底新妆，空中香袖，斜日疏风浦。向人欲语，垂杨清荫多处。
便好花里唤船，碧筒白酒，微吸荷心苦。佳月一钩天四碧，隐约明波横注。雪藕逢丝，擘莲见薏，枕簟凉如雨。一双宿鹭，伴人永夜翘伫。
念奴娇
光风霁月，信行窝到处，人间天上。一笑唤回新造化，满眼翠舒红放。脑后功名，脚跟富贵，梦断春旗仗。辐巾萧散，任他虮虱龙象。
正是杨柳初眠，海棠半睡，锦绣天开障。鹤骨松筋年望八，得醉不妨澜浪。节过烧灯，时催修禊，迎面韶华荡。宗文扶著，问翁马首何向。
念奴娇
绕篱寻菊，菊犹迟、舍北芙蓉浑未。却是小山丛桂里，一夜天香飘坠。约束奴兵，丁宁稚子，莫扫青苔砌。风高露冷，倚栏疑匪人世。
客有载酒过余，郎吟招隐，洗尽悲秋意。白发长宫穷似虱，刚被天公调戏。遍地堆金，满空雨粟，不济渊明事。残英剩馥，明朝犹可同醉。
念奴娇
老夫白首，尚儿嬉、废圃一番料理。餐饮落英并坠露，重把离骚拈起。野艳幽香，深黄浅白，占断西风里。飞来双蝶，绕丛欲去还止。
尝试诠次群芳，梅花差可，伯仲之间耳。佛说诸天金色界，未必庄严如此。尚友灵均，定交元亮，结好天随子。篱边坡下，一杯聊泛霜蕊。
念奴娇
卯君来处，与眉州仙子，依稀同日。一自前朝龚蔡后，颇觉壶山岑寂。谁料端平，继居遗补，复有斯人出。幅巾林下，姓名玉座长忆。
须信谄语尤甘，忠言最苦，橄榄何如蜜。诸老萧疏星欲晓，留取南都铁壁。洛社自佳，镜湖虽好，莫问君王乞。年年岁岁，大家同做真率。
念奴娇
天风浩动，扫残暑、推上一轮圆魄。爱举眉山公旧话，与客泛舟赤壁。一自奎星，去朝帝所，叹洞箫声息。空余二赋，至今凄动金石。
长记诗境平生，诗豪酒圣，亦自仙中谪。畴昔停桡追欢处，忍听邻人吹笛。董相林荒，贺公湖在，俯仰成陈迹。两翁已矣，年年孤负今夕。
念奴娇
此翁双手，顿闲处、且把香篝笼袖。西掖北门辞不要，肯要南柯太守。小小亭台，些些竹木，何必灵和柳。地行仙里，合推侬做班首。
取次著绝交书，续归田录，谁掣先生肘。莫遣朝衣梅醭了，留祝南山之寿。苍妓上厅，老僧封院，得似樗庵叟。虚名身后，生前且一杯酒。
念奴娇
自填曲子，自歌之、岂是行家官样。眼瞎背驼方引去，羞杀陈抟种放。摺起残编，寄声太乙，不必烦藜杖。陈人束阁，让他来者居上。
安乐值几多钱，且幅巾绦褐，准云台象。长扇矮壶山南北，忘却晓随天仗。六逸七贤，五更三老，元不论资望。香山误矢，渔翁何减为相。
念奴娇
重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千亿。百花过了。游蜂将次成蜜。
追思共醉西湖，诗朋余几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。
念奴娇
尊前一笑，问梅花消息，几枝开遍。咳唾随风人似玉，寒夜春生酒面。故里天遥，殊乡岁晚，忍对骊驹宴。无情潮汐，可能为我留恋。
目断雪棹烟帆，匆匆轻别，岂是如鸿燕。要趁盘椒供燕喜，舞袖斓斑双旋。屈指重来，扬鞭催去，想在金銮殿。云萍无据，莫辞蘸甲深劝。
念奴娇
梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。
闻道管领多才，清词好句，泥落空梁燕。好唤蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。
念奴娇
我来牛渚，聊登眺、客里襟怀如豁。谁著危亭当此处，占断古今愁绝。江势鲸奔，山形虎踞，天险非人设。向来舟舰，曾扫百万胡羯。
追念照水然犀，男儿当似此，英雄豪杰。岁月匆匆留不住，鬓已星星堪镊。云暗江天，烟昏淮地，是断魂时节。栏干捶碎，酒狂忠愤俱发。
念奴娇
一般妙质，笑乐天、夸诧小蛮樊素。万柄参差罗翠扇，全队西方靓女。不假施朱，也非涂碧，所乐惟幽浦。神仙姑射，算来合共游处。
一任冶妓秾姬，采莲歌里，尽是相思苦。花气荷馨清入骨，长傍银河东注。月澹风轻，雾晞烟细，忽洒霏微雨。此时心事，美人泽畔停伫。
念奴娇
为嫌涂抹，向万红丛里，澹然凝素。非粉非酥能样别，只是凌波仙女。隋沼浓妆，汉池冶态，争心沧浪浦。净鸥洁鹭，有时飞到佳处。
梦绕太华峰巅，与天一笑，不觉跻攀苦。十丈藕船游汗漫，何惜浮生孤注。午鼓惊回，依然尘世，扑簌疏窗雨。起来寂寞，倚阑一饷愁伫。
念奴娇
白苹影里，向何人可话，平生心素。月魄冰魂凝结就，犹薄湘妃洛女。吴沼芙蓉，陈陂菡萏，散入玄珠浦。采花蜂蝶，雾深都忘归去。
堪笑并蒂霞冠，双头酡脸，只为多情苦。空遣隔江游冶子，撩乱心飞目注。同出泥涂，独标玉质，不是曼陀雨。风清露冷，有人长自迟伫。
念奴娇
黄梅过雨，望隔林、一缕长烟浮碧。亟拥征鞍寻午梦，卧看青山排闼。扫户风清，拂檐云淡，爽气生萧发。黄粱惊觉，子规枝上啼彻。
堪羡麦熟蚕成，酒香鸡嫩，风味农家别。幸有住山供活计，何苦江湖南北。菊老陶园，瓜荒邵圃，空负干时策。洛阳三顷，胜如金印六国。
念奴娇
平生宦海，是几番风雨，几番霜雪。绿野来归身强健，镜里微添华发。剑束床头，书寻架上，富贵轻于叶。南坡石竹，年来尤更清绝。
好是梅坞松关，对湘溪一曲，翠屏千叠。柱杖蓝舆诗卷里，尚小东山勋业。只恐鸥盟，难忘鹤怨，未是闲时节。片云收却，照人依旧明月。
念奴娇
云胡不喜。得抽脚篮中，安身局外。世路风涛都历遍，几度眉攒心碎。八尺滕床，二升粟饭，方寸恢余地。翻云覆雨，从伊造物儿戏。
不见刻木牵丝，鸡皮鹤发，弄罢寂无事。随分风光堪领略，聊放疏狂些子。刘项雌雄，跖颜修短，无彼亦无此。茅檐高卧，不知春到花底。
念奴娇
浮生如寄，叹征尘驱我，担簦西去。烟嶂云屏相迎送，几幅鹅溪缣素。浑汗流金，饮冰漱玉，桃叶呼前渡。若将有意，道傍一鹭延伫。
细读壁上龙蛇，太丘笔在，更著茶坡句。樽酒十年今白发，不改江流东注。胜概难逢，旅怀易动，信美非吾土。恨无六翮，长风万里高举。
念奴娇
瑶池高会，见云香凤背，风柔鹤膝。天遣月卿来拜舞，新拜玺书增秩。有母能贤，生儿如此，总是前身佛。孙曾戏彩，慈颜一笑闲逸。
曾向浑尺轩中，共评今古，手写王言綍。个里乃翁棠荫在，映得梅仙山碧。人爱黄堂，祝萱堂寿，拍拍欢声溢。明年宣劝，蟠桃火枣庭实。
念奴娇
思生晚眺，岸乌纱平步，春云层绿。罨画屏风开四面，各样莺花结束。寒欲残时，香无著处，千树风前玉。游蜂飞过，隔墙疑是金谷。
偏称晚色横烟，愁凝峨髻，澹生绡裙幅。缥缈孤山南畔路，相对花房竹屋。溪足沙明，岩阴石秀，梦冷吟亭宿。松风古涧，高调月夜清曲。
念奴娇
匆匆别去，算别来、又是几番春暮。酒债不偿还似可，负了若干吟句。渭北春天，江南夜雨，总是伤情处。黯然消歇，绿杨一阵莺语。
空记十载嬉游，如今蓦地，两处成离阻。从是相逢天涯路，难觅年时欢侣。寄语东君，岁华不驻，谁为留春住。小楼昨夜，东风依旧飞絮。
念奴娇
登高回首，叹山河国破，于今何有。台上金仙空已去，零落逋梅苏柳。双塔飞云，六桥流水，风景还依旧。凤笙龙管，何人肠断重奏。
闻道凝碧池边，宫槐叶落，舞马衔杯酒。旧恨春风吹不断，新恨重重还又。燕子楼高，乐昌镜远，人比花枝瘦。伤情万感。暗沾啼血襟袖。
念奴娇
春来多困，正日移帘影，银屏深闭。唤梦幽禽烟柳外，惊断巫山十二。宿酒初醒，新愁半解，恼得成憔悴。逢松云鬓，不堪鸾镜梳洗。
门外满地香风，残梅零乱，玉糁苍苔碎。乍暖乍寒浑莫拟，欲试罗衣犹未。斗草雕阑，买花深院，做踏青天气。晴鸠鸣处，一池昨夜春水。
念奴娇
神仙何处，人尽道、我州三神之一。为问何年飞到此，拔地倚天无迹。缥缈琼宫，溟茫朱户，不与尘寰隔。翩然鹤下，时传云外消息。
露冷风清夜阑，梦高人过我，欢如畴昔。道骨仙风谁得似，谈笑云生几席。共踏银虬，迫随绛节，恍遇群仙集。云韶九奏，不类人间金石。
念奴娇
南来数骑，问征尘、正是江头风恶。耿耿孤忠磨下尽，惟有老天知得。短棹浮淮，轻毡渡汉，回首觚棱泣。缄书欲上，惊传天外清跸。
路人指示荒台，昔汉家使者，曾留行迹。我节君袍雪样明，俯仰都无愧色。送子先归，慈颜未老，三径有余乐。逢人问我，为说肝肠如昨。
念奴娇
暑天向晚，最相宜、一簇凉生新竹。潇洒轩窗还此景，此景真非凡俗。猿鹤相随，烟霞自在，与我交情熟。人生如梦，个中堪把心卜。
休叹乌兔如飞，功名富贵，有分终须足。不管他非非是是，不管他荣和辱。净几明窗，残编断简，且恁闲劳碌。流萤过去，文章如在吾目。
念奴娇
晓村深处，记当年、轻被东风吹别。重得相看春雨屋，心事从头细说。深院灯寒，流苏帐暖，曾梦梅花月。如今何在，消凝分付啼鴂。
亭馆飞入腥烟，残香惟有，数朵酴醿雪。旧燕寻巢来又去，也觉双飞声咽。泛梗生涯，空花世界，且做杯中活。可人兰玉，风光还有时节。
念奴娇
百年光景，算山中、多占人间分数。一片清风梅是主，弹压粗花俗树。小小鱼池，深深莺谷，曲曲香云路。堪诗堪画，是天分付闲处。
闻要跨鹤西游，家林自好，且何妨留驻。趁取酴醿新煮酒，烧笋煎花为具。万事皆空，千金一刻，底用闲愁苦。无情杜宇，笑他催我归去。
念奴娇
雨帘高卷，见榴花、应怪风流人老。是则年年佳节在，无奈闲心悄悄。巧扇风轻，香罗雪湿，梦里曾看了。如今溪上，欢盟分付年少。
遍是眉好相宜，呼儿扶著，把菖蒲迎笑。说道浮生饶百岁，能有时光多少。幸自清贫，何妨乐趣，谱入瑶琴调。杯杯酒满，这般滋味谁晓。
念奴娇
南昌奇观，最东湖、好景重重叠叠。谁瞰湖光新佳阁，横挹翠峰嶻辥。十里芙蓉，海神捧出，一镜何明彻。鸢鱼飞跃，活机触处泼泼。
容斋巨笔如椽，迎来一记，赢得芳名独。猛忆泛莲前日事，诗社杯盘频设。倚看斜阳，檐头燕子，如把兴亡说。谁迎谁送，一川无限风月。
念奴娇
枯寒生晚，复何似、张绪少年时意。薄命不逢何至此，满眼啼妆龋齿。城是城非，年来年去，万八千能几。半痴半了，更痴儿计孙计。
回首仕已半生，仕何如已，已矣羞拈起。幸有橘丸丸日大，且复从公围戏。若论弹文，更书谤箧，吾历无余纸。多年致仕，大都有甚恩例。
念奴娇
两丸日月，细看来、也是樊笼中物。点点山河经过了，拔帜几番残壁。白是沙堤，苍然吴楚，一片成毡雪。此时把酒，旧词还是坡杰。
歌罢公瑾当年，天长地久，柳与梅都发。几许闲愁斜照里，掌上沤生沤灭。沧海桑枯，东陵瓜远，总不关渠发。簪花起舞，可怜今夕无月。
念奴娇
山围宽碧，月十分圆满，十分春暮。匹似涌金门外看，添得绿阴佳树。野阔星垂，天高云敛，不受红尘污。徘徊水影，闲中自有佳处。
乘兴著我扁舟，山阴夜色，渺渺流光溯。望美人兮天一角，我欲凌风飞去。世事浮沈，人生圆缺，得似烟波趣。兴怀赤壁，大江千古东注。
念奴娇
一时四美，对重阳、那更无风无雨。尘世难逢开口笑，不饮黄花有语。云谷春生，星岩秋好，引领群仙去。满襟霁月，山中一洗尘雾。
濂翁旧说犹存，渊明独爱菊，风流千古。拄杖笑谈卿与我，不减晋人风度。破帽欹风，空尊眠月，也有悠然趣。秋容未老，晚香尤有佳处。
念奴娇
烧灯过也，倩东风、又翦芙蕖千朵。翠阵珠围依然是，旧日笙歌社火。一曲乘鸾，万钱骑鹤，仙子来蓬岛。金尊满酌，不妨斜戴花帽。
人生能几欢娱，趁良辰美景，绿娇红小。洞里桃花应笑道，前度刘郎未老。眼雨眉云，情香粉态，恨不相逢早。明年今夕，犀钱玉果分我。
念奴娇
姮娥伴侣，降人世，天与长生仙箓。五色云开浮瑞霭，中有西真眉目。贤德家风，艳容天赋，占尽人间福。长庚明月，誓同千古相逐。
开宴香蔼华堂，金杯休诉，好醉蟠桃熟。子子孙孙同上寿，有个人人同祝。两鬓春风，一钗香雾，长与瑶池绿。更祈眉寿，愿如南山松竹。
念奴娇
嫩冰未白，被霜风换却，满院秋色。小阁深沉围坐促，初拥红炉宜窄。帘密收香，窗明迟夜，砚冷凝新滴。无人知道，个中多少岑寂。
翻念一枕高唐，当年仙梦觉，难寻消息。睡起微醒衣袖重，不管腰支犹索。旋暖银簧，时添酥字，笋玉寒无力。如今肠断，暮云依旧凝碧。
念奴娇
天然潇洒，尽人间、无物堪齐标格。只与姮娥为伴侣，方显一家颜色。好是多情，一年一度，首作东君客。竹篱茅舍，典刑别是清白。
惆怅玉杵无凭，蓝桥人去，空锁神仙宅。今日天涯凭马上，忽见轻盈冰魄。恰似当年，温柔乡里，晓看新妆额。临风三嗅，挽条不忍空摘。
念奴娇
素光练净，映秋山、隐隐修眉横绿。鳷鹊楼高天似水，碧瓦寒生银粟。千丈斜晖，奔云涌雾，飞过卢仝屋。更无尘气，满庭风碎梧竹。
谁念鹤发仙翁，当年曾共赏，紫岩飞瀑。对影三人聊痛饮，一洗离愁千斛。斗转参横，翩然归去，万里骑黄鹄。满川霜晓，叫云吹断横玉。
念奴娇
海天向晚，渐霞收馀绮，波澄微绿。木落山高真个是，一雨秋容新沐。唤起嫦娥，撩云拨雾，驾此一轮玉。桂华疏淡，广寒谁伴幽独。
不见弄玉吹箫，尊前空对此，清光堪掬。雾鬓风鬟何处问，云雨巫山六六。珠斗斓斒，银河清浅，影转西楼曲。此情谁会，倚风三弄横行。
念奴娇
素娥睡起，驾冰轮碾破，一天秋绿。醉倚高楼风露下，凛凛寒生肌粟。横管孤吹，龙吟风劲，雪浪翻银屋。壮游回首，会稽何限修行。
今夜对月依然，尊前须快泻，山头鸣瀑。吸此清光倾肺腑，洗我明珠千斛。只恐婵娟，明年依旧，衰鬓先成鹄。举杯相劝，为予且挂团玉。
念奴娇
天南地北。问乾坤何处，可容狂客。借得山东烟水寨，来买凤城春色。翠袖围香，鲛绡笼玉，一笑千金值。神仙体态，薄幸如何销得。
回想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。闲愁万种，醉乡一夜头白。
念奴娇
绣衣直指，问凌风一笑，翩然何许。诏山层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。
休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。
念奴娇
远山一带，逆晴空、极目天涯浮白。枫落鸦翻谈笑处，不觉云涛横席。酒病方苏，睡魔犹殢，一扫无留迹。吴帆越棹，恍然飞上空碧。
长记草赋梁园，凌云笔势，倒三江秋色。对此惊心空怅望，老作红尘闲客。别浦烟平，小楼人散，回首千波寂。西风归路，为君重喷霜笛。
念奴娇
调冰弄雪，想花神清梦，徘徊南土。一夏天香收不起，付与蕊仙无语。秀入精神，凉生肌骨，销尽人间暑。称轩悉绝，惜花还胜儿女。
长记歌酒阑珊，开时向晚，笑浥金茎露。月浸栏干天似水，谁伴秋娘窗户。困殢云鬟，醉欹风帽，总是牵情处。返魂何在，玉川风味如许。
念奴娇
故园避暑，爱繁阴翳日，流霞供酌。竹影筛金泉漱玉，红映薇花帘箔。素质生风，香肌无汗，绣扇长闲却。双鸾栖处，绿筠时下风箨。
吹断舞影歌声，阳台人去，有当年池阁。佩结兰英凝念久，言语精神依约。燕别雕梁，鸿归紫塞，音信凭谁托。争知好景，为君长是萧索。
念奴娇
光风转蕙，泛崇兰、漠漠满城飞絮。金谷楼危山共远，几点亭亭烟树。枝上残花，胭脂满地，乱落如红雨。青春将暮，玉箫声在何处。
无端天与娉婷，帘钩鹦鹉，梦断闻残语。玉骨瘦来无一把，手挹罗衣看取。江北江南，灵均去后，谁采蘋花与。香销云散，断魂分付潮去。
念奴娇
吴松江畔，对烟波浩渺，相忘鸥鸟。日日篮舆湖上路，十里珠帘惊笑。高下楼台，浅深溪坞，著此香山老。辋川图上，好风吹梦曾到。
不用金谷繁华，碧城修竹，自比封君号。万壑千岩天付与，一洗寒酸郊岛。霖雨方思，烟尘未扫，合挽三江倒。功成名遂，却来依旧华表。
念奴娇
扁舟夜泛，向子陵台下，偃帆收橹。水阔风摇舟不定，依约月华新吐。细酌清泉，痛浇尘臆，唤起先生语。当年纶钓，为谁高卧烟渚。
还念古往今来，功名可共，能几人光武。一旦星文惊四海，从此故人何许。到底轩裳，不如蓑笠，久矣心相与。天低云淡，浩然吾欲高举。
念奴娇
西湖胜绝，有栖云楼观，蟠空丘壑。玉鉴光中天不老，人在蓬壶行乐。画舫藏春，垂杨系马，幽处笙箫作。京华狂客，也忘身世飘泊。
行待载酒寻芳，湖湾堤曲，放浪红尘脚。借景留欢排日醉，不负莺花盟约。忍缓东风，耐烦迟日，休凭匆匆着。温存桃李，莫教一顿开却。
念奴娇
我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。
今古潮落潮生，问英雄多少，与江俱逝。直欲乘风归阆苑，疑是三生习气。未辨鱼蓑，先盟鸥鹭，奈卜邻无地。从今清夜，梦魂应绕空翠。
念奴娇
艅艎东下，望西江千里，苍茫烟水。试问襄州何处是，雉堞连云天际。叔子残碑，卧龙陈迹，遗恨斜阳里。后来人物，如君瑰伟能几。
其肯为我来耶，河阳下士，正自强人意。勿谓时平无事也，便以言兵为讳。眼底山河，楼头鼓角，都是英雄泪。功名机会，要须问闲先备。
念奴娇
吴山青处，恨长安路断，黄尘如雾。荆楚西来行堑远，北过淮堧严扈。九塞貔貅，三关虎豹，空作陪京固。天高难叫，若为得诉忠语。
追念江左英雄，中兴事业，枉被奸臣误。不见翠华移跸处，枉负吾皇神武。击楫凭谁，问筹无计，何日宽优顾，倚筇长叹，满怀清泪如雨。
念奴娇
西风何事，为行人扫荡，烦襟如洗。垂涨蒸澜都卷尽，一片潇湘清泚。酒病惊秋，诗愁入鬓，对景人千里。楚宫故事，一时分付流水。
江上买取扁舟，排云涌浪，直过金沙尾。归去江南丘壑处，不用来寻月姊。风露杯深，芙蓉裳冷，笑傲烟霞里。草庐如旧，卧龙知为谁起。
念奴娇
云收雾敛，过一番疏雨，秋容新沐。月满巴山天似水，满眼祥云飞扑。一点长庚，瑞腾光彩，独照梅仙屋。十洲三岛，有人初降凡俗。
长怪李白疏狂，骑鲸一去，千载无人逐。也解重来应尚欠，多少人间传曲。只怨君王，促归批诏，夜对金莲烛。蓬仙日醉，不知海岛桃熟。
念奴娇
素肌莹净，隔鲛绡贴衬，猩红妆束。火伞飞空熔不透，一块玲珑冰玉。破暑当筵，褪衣剥带，微露真珠肉。中心些子，向人何大焦缩。
应恨旧日杨妃，尘埃走遍，向南闽西蜀。困入筠笼消黯搅，香色精神愁蹙。赖有君谟，为传家谱，不弃青黄绿。到头甜口，是人都要园熟。
念奴娇
东陵美景，有轻烟和月，斜风吹雨。一体龙须随地转，不学松萝儿女。结就员青，收来掌握，犹带金盘露。拍浮金井，水花零乱飞舞。
谁信六月飘霜，破开落刃，散银丝金缕。冷碧凄香萦齿颊，洗我尘襟烦暑。杜老吟诗，已公留客，此兴无今古。安期非诞，世间有棘如许。
念奴娇
楚天霜晓，看老来秋圃，寒花犹在。金阙栽培端正色，全胜东篱风采。雅韵清虚，幽香淡泊，惟有陶家爱。同他尘世，落红愁处如海。
多少风雨飘摇，夫君何素，晚节应难改。休道三闾曾旧识，轻把木兰相对。延桂同盟，索梅为友，不复娇春态。年年秋后，笑观芳草萧艾。
念奴娇
镜鸾分影，望天涯肠断，消无红叶。几度秋风吹翠被，一缕幽香难减。燕卜新梁，花移别槛，回首春如客。欢情何在，绿杨空锁愁色。
可是今古风流，小乔姝丽，只许周郎得。金谷珠帘空百尺，不碍梦魂飞入。钗股盟深，旧缘未断，月有重圆日。蓝桥路近，乘云先问消息。
念奴娇
卷帘酒醒，怕无言、慵理残妆啼粉。记绾同心双绣带，珠箔青楼花满。琢玉传情，断金订约，总是愁根本。谁知薄幸，肯于长处寻短。
旧日掌上芙蓉，新来成刺，变却风流眼。自信华年风度在，未怕香红春晚。恩不相酬，怨难重合，往事冰澌泮。分明诀绝，股钗还我一半。
念奴娇
乱山深处，见寒梅一朵，皎然如雪。的皪妍姿羞半吐，斜映小窗幽绝。玉染香腮，酥凝冷艳、容态天然别。故人虽远，对花谁肯轻折。
疑是姑射神仙，幔亭宴罢，迤逦停遥节。爱此溪山供秀润，饱玩洞天风月。万古丛中，百花头上，谁与争高洁。粗桃俗李，不须连夜催发。
念奴娇
一门相种，胜河英岳粹，共扶昌箓。夹辅正宜资鲁衙，左右秉持钧轴。缓驾轻车，任回虎节，何事劳山国。东民欲靖，作新少借康叔。
况是鸑鷟佳辰，雪霜深处，秀孕椿松绿。天意特教荣晚节，挺挺世臣乔木。绣斧功成，衮衣促观，莫恨公归速。一陶和气，要令天下蒙福。
念奴娇
垂杨得地，在楼台侧畔，无人攀折。不似津亭舟紧处，只伴客愁离别。丝过摇金，带铺新翠，雅称莺调舌。芳筵相映，最宜斜挂残月。
却得连日春寒，未教轻滚，一片庭前雪。应恨张郎今老去，难比风流时节。醉眼浑醒，愁眉都展，舞困腰肢怯。有时微笑，把伊绾个双结。
念奴娇
乾坤开辟，桂林有、元气自来融结。石磴盘空行木杪，天柱屹然中立。窟宅幽深，泉源清远，不是灵神擘。潜通后洞，张刘万古遗迹。
输我长剑凌虚，六尘尽扫，银海秋波碧。志气飘飘游物外，惟有清风知得。唤起白龙，护持飙驭，稽首朝金阙。山灵欣喜，紫云已在诗壁。
念奴娇
暑尘收尽，快晚来急雨，一番初过。是处凉飙回爽气，直把残云吹破。星律飞流，银河摇荡，只恐冰轮堕。云梯稳上，琼楼今夜无锁。
便觉浮世卑沈，回翔偃薄，似蚁空旋磨。想得九天高绝处，不比人间更火。独立乾坤，浩歌春雪，可惜无人和。广寒宫里，有谁潇酒如我。
念奴娇
没巴没鼻，霎时间、做出漫天漫地。不论高低并上下，并白都教一例。鼓动膝六，招邀巽二，一任张威势。识他不破，只今道是祥瑞。
却恨鹅鸭池边，三更半夜，误了先生济。东郭先生都不管，关上门儿稳睡。一夜东风，三竿暖日，万事随流水。东皇笑道，山河原是我底。
念奴娇
化工着意，向柳稍梅萼，偷回春色。蓂叶双飞政天上，一点文星初谪。发藻儒林，当年荣耀，四海声名白。谪仙飞貌，澹然物外踪迹。
且与笑傲瀛洲，风流词翰，自是西垣客。异日功成辞富贵，却与赤松游剧。一曲清歌，三千珠履，不愧非潘璧。满斟芳醑，仰称遐寿千百。
念奴娇
衰翁憨甚，向尊前、手捻一枝寒玉。想见梅台花更好，一片琼田栖绿。短辔轻舆，大家同去，取酒偿醲馥。元来春晚，万包空间黄竹。
休恨雪小云娇，出群风韵，已觉桃花俗。羯鼓声高回笑脸，怎得天公来促。江上风平，岭南人远，谁度单于曲。明朝酒醒，但余诗兴天北。
念奴娇
镜天露洗，荡仁风，满县正开桃李。无讼堂深晴画永，帘卷鹅山浓翠。吏散棠阴，鸟啼花用，箫鼓弦歌地。印封碧苏，笑谈无限清致。
佳会正属悬弧，十分蕉叶，共祝千秋岁。道骨仙风元自有，功业人间游戏。名覆金瓯，班联玉笋，行庆风云会。莲舟容与，此时归继仙裔。
念奴娇
楚天春晚，尽替了，残红点成层碧。蝴蝶蜂儿娇未足，舞破游丝千尽。一夜风高，满天清露，冷浸琼楼彻。遮鸾绕凤，使君不是凡骨。
游荡偶尔人间，铃斋谈笑，好作龚黄匹。火急功成天上去，却问蓬莱消息。酒泻鹅儿，十分金盏，染就眉间色。满城争看，一封鹗荐飞入。
念奴娇
倚藤临水，照丰姿自笑，天然丘壑。利鞅名缰成底事，空把此身缠缚。李杜文章，良平事业，且束之高阁。浩然归去，暮霞残照零落。
闻道西北埃尘，东南形胜，次第清河岳。此等功名尘世事，与我初无关约。十里松萝，一蓑烟雨，说甚扬州鹤。倚栏长啸，玉轮飞上天角。
念奴娇
功名富贵，算到头，怎免委沟填壑。曳钓抱琴秋水畔，肯与微官空缚。五亩苍阴，一丘寒碧，说甚凌烟阁。静观物理，从他荣悴开落。
任待人谷鸣雏，不须歆艳，免使朝南岳。脩竹长松常与伴，更有寒梅堪约。夜且三更，西风万籁，入耳悲猿鹤。从头洗去，更无一点圭角。
念奴娇
嫩凉如水，正一天风露，秋容如沐。明日中秋今夜月，千里清辉光足。周室姬公，唐家元轨，来享人间福。老人星瑞，光芒南照檐曲。
行看裂土分茅，朱颜青鬓，好称腰横玉。便挽银河斟北斗，倾作千钟醽醁。子舍荣华，孙枝赫奕，茂盛同松竹。尊前欢笑，竞将椿算为祝。
念奴娇
雪罗初试，过赐衣时节，才三四日。记得延陵公子宅，麟角当年新绂。半刺名家，一经奥学，是青云人物。如何华发，蒲轮未聘遗逸。
问讯怨鹤惊猿，不妨俱隐，且逍遥丈室。有子传家经可教，况有东皋种秫。醉里乾坤，间中日月，便是长生术。瑶池宴後，剩看几度桃实。
念奴娇
踏破秋痕，向虚堂、细问新凉踪迹。野客从来无管领，独鹤自还空碧。红日重开，翠华曾到，应恨湖光窄。游龙别後，两山依旧南北。
无语野草闲花，似嗔人问。万事今非昔。古木苍烟无限意，只有吟魂知得。歌舞百年，是非一醉，未必西风识。浩歌归去，满船风雨凄恻。
念奴娇
蜀江城远，想连云危栈，接天穷处。惆怅烟尘回首地，双阙觚棱犹故。龙扈星联，羽林风肃，未放鸾駣去。不堪掩面，泪沾宸袖如雨。
底事当日昭阳，吹羌鸣羯，涴却霓裳舞。三十六宫春满眼，曾把色嗔香妒。芳草埋情，飞花陨怨，翻被蛾眉误。画图惊见，黯然魂断今古。
念奴娇
砌红慵扫，问东风、应念西园寥落。帘卷垂杨莺啭巧，才见还因飞却。捻指光阴，关心节序，总在秋千索。翻翻双蝶，傍人争趁行乐。
曾记步月归来，秦争弹偏，共倚阑干角。别後池亭谁斗草，多少芳游担阁。世事升沈，人生聚散，俯仰空如昨。余香犹在，绣帏清晓寒薄。
念奴娇
水天空阔，恨东风不惜、世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪。堂堂剑气，斗牛空认奇杰。
那信江海余生，南行万里，不放扁舟发。正为鸥盟留醉眼，细看涛生云灭。睨柱吞嬴，回旗起懿，千古冲冠发。伴人无寐，秦准应是孤月。
念奴娇
一场春梦，待从头、说与傍人听著。罨画溪山红锦障，舞燕歌莺台阁。碧海倾春，黄金买夜，犹道看承薄。雕香剪玉，今生今世盟约。
须信欢乐过情，闲嗔冷妒，一阵东风恶。韵白娇红消瘦尽，江北江南零落。骨朽心存，恩深缘浅，忍把罗衣著。蓬莱何处，云涛天际冥漠。
念奴娇
断桥流水，见横斜清浅，一枝孤袅。清气乾坤能有几，都被梅花占了。玉质生香，冰肌不粟，韵在霜天晓。林间姑射，高情迥出尘表。
除是孤竹夷齐，商山四皓，与尔方同调。世上纷纷巡檐者，尔辈何堪一笑。风雨尤愁，年来何逊，孤负渠多少。参横月落，有怀付与青鸟。
念奴娇
欲霜更雨，记青云篱落，东风前此。帘外客秋人共老，雁与愁飞千里。水郭烟明，竹陂波小，万叶寒声起。凭高那更，九嶷吹尽云气。
婉娩空复多情，年年晋梦，花与柴桑是。谁解意消风日晚，短笛孤舟林水。江蟹笼新，露萸斟浅，浇得乡关思。平芜天远，一痕黄抹秋霁。
念奴娇
吾今老矣。好归来、了取青山活计。甲子一周余半纪，谙尽人间物理。婚嫁随缘，田舍粗给，知足生惭愧。心田安逸，自然绰有余地。
还是初度来临，葛巾野服，不减貂蝉贵。门外风波烟浪恶，我已收心无累。弟劝兄酬，儿歌女舞，落得醺醺醉。满堂一笑，大家百二十岁。
念奴娇
九华惊觉，又偷承雨露，羞匀春色。岸蓼汀苹成色界，未必天香人识。粉涴脂凝，霜销雾薄，娇颤浑无力。黄昏月掩，山城那更闻笛。
应是未了尘缘，重来迟暮，草草西风客。莺燕无情庭院悄，愁满阑干苔积。宫锦尊前，霓裳月下，梦亦无消息。嫣然一笑，江南如此风日。
满江红
暮雨初收，长川静、征帆夜落。临岛屿、蓼烟疏淡，苇风萧索。几许渔人飞短艇，尽载灯火归村落。遣行客、当此念回程，伤漂泊。
桐江好，烟漠漠。波似染，山如削。绕严陵滩畔，鹭飞鱼跃。游宦区区成底事，平生况有云泉约。归去来、一曲仲宣吟，从军乐。
满江红
访雨寻云，无非是、奇容艳色。就中有、天真妖丽，自然标格。恶发姿颜欢喜面，细追想处皆堪惜。自别后、幽怨与闲愁，成堆积。
鳞鸿阻，无信息。梦魂断，难寻觅。尽思量，休又怎生休得。谁恁多情凭向道，纵来相见且相忆。便不成、常遣似如今，轻抛掷。
满江红
清颍东流，愁目断、孤帆明灭。宦游处、青山白浪、万重千叠。孤负当年林下意，对床夜雨听萧瑟。恨此生、长向别离中，添华发。
一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气添黄色。便与君、池上觅残春，花如雪。
满江红
天岂无情，天也解、多情留客。春向暖、朝来底事，尚飘轻雪。君过春来纡组绶，我应归去耽泉石。恐异时、怀酒忽相思，云山隔。
浮世事，俱难必。人纵健，头应白。何辞更一醉，此欢难觅。欲向佳人诉离恨，泪珠先已凝双睫。但莫遣、新燕却来时，音书绝。
满江红
一派秋声，年年向、初寒时节。早又是、半天惊籁，满庭鸣叶。几处捣残深院日，谁家敲落高楼月。道声声、总是玉关情，情何切。
斗云起，偏激烈。随风去，还幽咽。正归鸿帘幕，栖鸦城阙。闺阁幽人千里思，江湖旋客经年别。当此时、寂寞倚阑干，成愁结。
满江红
风雨萧萧，长途上、春泥没足。谩回首、青山无数，笑人劳碌。山下粉粉梅落粉，渡头淼淼波摇绿。想小园、寂寞锁柴扉，繁花竹。
曳文履，锵鸣玉。绮楼叠，雕阑曲。又何如、湖上芒鞋草屋。万顷水云翻白鸟，一蓑烟雨耕黄犊。怅东风、相望渺天涯，空凝目。
满江红
华鬓春风，长歌罢、伤今感昨。春正好、瑶墀已叹，侍臣冥寞。牙帐尘昏余剑戟，翠帷月冷虚弦索。记往岁、龙坂误曾登，今飘泊。
贤人命，从来薄。流水意，知谁托。绕南枝身似，未眠飞鹊。射虎山边寻旧迹，骑鲸海上追前约。便江湖、与世永相忘，还堪乐。
满江红
莫话南征，船头转、三千余里。未叹此、浮生飘荡，但伤佳会。满眼青山芳草外，半篙碧水斜阳里。问此中、何处芰荷深，渔人指。
清时事，羁游意。尽付与，狂歌醉。有多才南阮，自为知己。不似朱公江海去，未成陶令田园计。便楚乡、风景胜吾乡，何人对。
满江红
月上西窗，书帏静、灯明又减。水漏涩、铜壶香烬，夜霜如雪。睡眼不曾通夕闭，梦魂争得连宵接。念碧云、川路古来长，无由越。
鸾钗重，青丝滑。罗带缓，小腰怯。伊多感那更，恨离伤别。正是少年佳意气，渐当故里春时节。归去来、莫教子规啼，芳菲歇。
满江红
昼日移阴，揽衣起、春帷睡足。临宝鉴、绿云撩乱，未忺妆束。蝶粉蜂黄都褪了，枕痕一线红生肉。背画栏、脉脉悄无言，寻棋局。
重会面，犹未卜。无限事，萦心曲。想秦筝依旧，尚鸣金屋。芳草连天迷远望，宝香薰被成孤宿。最苦是、蝴蝶满园飞，无人扑。
满江红
雁阵横空，江枫战、几番风雨。天有意、作新秋令，欲鏖残暑。篱菊岩花俱秀发，清氛不断来窗户。共欢然、一醉得黄香，仍叔度。
尊前事，尘中去。拈花问无人语。芗林顾灵照，笑抚庭树。试举似虎头城太守，想应会得玄玄处。老我来、懒更作渊明，闲情赋。
满江红
人倚金铺，颦翠黛、盈盈堕睫。话别处、留连无计，语娇声咽。十幅云帆风力满，一川烟暝波光阔。但回首、极目望高城，弹清血。
并兰舟，停画楫。曾共醉，津亭月。销魂处，今夜月圆人缺。楚岫云归空怅望，汉皋珮解成轻别。最苦是、拍塞满怀愁，无人说。
满江红
春水迷天，桃花浪、几番风恶。云乍起、远山遮尽，晚风还作。绿卷芳洲生杜若。数帆带雨烟中落。傍向来、沙觜共停桡，伤飘泊。
寒犹在，衾偏薄。肠欲断，愁难著。倚篷窗无寐，引杯孤酌。寒食清明都过却。最怜轻负年时约。想小楼、终日望归舟，人如削。
满江红
燕拂危樯，斜日外、数峰凝碧。正暗潮生渚，暮风飘席。初过南村沽酒市，连空十顷菱花白。想故人、轻D64E障游丝，闻遥笛。
鱼与雁，通消息。心与梦，空牵役。到如今相见，怎生休得。斜抱琵琶传密意，一襟新月横空碧。问甚时、同作醉中仙，烟霞客。
满江红
东马严徐，名籍甚、西京人物。谁不羡、伏蒲忠鲠，演纶词笔。雅意中朝今小试，二年东郡弦风迹。数中兴、循吏两三人，公居一。
温诏趣，还丹阙。倾睿相，方前席。看云台登践，论思密勿。超览堂中遗爱在，几人同恋津亭别。顾倦游、云路仆登仙，心如失。
满江红
回首吾庐，思归去、石溪樵谷。临玩有、门前流水，乱松疏竹。幽草春余荒井迳，鸣禽日在窥墙屋。但等闲、凭几看南山，云相逐。
家酿美，招邻曲。朝饭饱，随耕牧。况东皋二顷，岁时都足。麟合功名身外事，墙阴不驻流光促。更休论、一枕梦中惊，黄粱熟。
满江红
泼火初收，秋千外、轻烟漠漠。春渐远、绿杨芳草，燕飞池阁。已著单衣寒食后，夜来还是东风恶。对空山、寂寂杜鹃啼，梨花落。
伤别恨，闲情作。十载事，惊如昨。向花前月下，共谁行乐。飞盖低迷南苑路，湔裙怅望东城约。但老来、憔悴惜春心，年年觉。
满江红
暮雨萧萧，飞败叶、增添秋色。登高会、痴风吹散，山居嘉客。人世难逢开口笑，老来更觉流年迫。到如今、黄菊满园开，无人摘。
珠履凑，铢衣窄。萦翠袖，催牙拍。索松儿添半，战酣相吓。橘绿橙黄时节好，舞停歌罢门墙隔。酒醒时、枕上一声鸡，东方白。
满江红
累月愁霖，知今夕、是何天色。秋老矣、芙蓉遮道，黄花留客。长有霜螯来左右，谁言枥马能煎迫。眄高穹、重叠起顽云，星难摘。
罗绮盛，轩窗窄。心已醉，肩须拍。更十分行酒，再三相吓。凤诏十行归路近，桂华千里明年隔。趁闲时、楼上共凝眸，芦花白。
满江红
春色匆匆，三分过、二分光景。吾老矣，坡轮西下，可堪弄影。曲水流觞时节好，茂林修竹池台永。望前村、绿柳荫茅檐，云封岭。
蜂蝶闹，烟花整。百年梦，如俄顷。这回头陈迹，漫劳深省。吹竹弹丝谁不爱，焚琴煮鹤人何肯。尽三觥、歌罢酒来时，风吹醒。
满江红
雨过春深，溪水涨、绿波溶溢。年年是、杨花吹絮，草茵凝碧。驹隙光阴身易老，槐安梦幻醒难觅。算六分、春色五分休，才留一。
雁鹜静，文书毕。尘处趣，壶中日。喜兰亭修禊，郊垌堪出。合璧连珠同啸咏，怒猊渴骥尤清逸。酒酣时、梁上暗尘飞，无痕迹。
满江红
衰老贪春，春又老、尊罍交溢。凝目处、清漪拍岸，四山堆碧。白也论文情最厚，维摩示病心难觅。到盘洲、车骑太匆匆，觞浮一。
春再见，官期毕。归路近，长安日。奉清时明诏，迭回更出。上殿风霜生颊齿，元龟献替图无逸。记而今、杖策过溪桥，留行迹。
满江红
梅欲开时，君欲去、花谁同折。应怅望、江津千树，晚烟明雪。花似故人相见好，人如塞雁多离别。待留君、重看水边花，花边月。
台城路，山如阙。追往事，伤时节。但春风春雨，古人愁绝。多少扬州诗兴在，直须清梦翻胡蝶。问他年、谁记饮中仙，花应说。
满江红
寂寞山城，春已半、好花都折。无奈向、阴晴不定，冷烟寒食。莫问花残风又雨，且须烂醉酬春色。叹使君、华发又重来，人应识。
丹井畔，山桥侧。空翠里，烟如织。便直教马上，醉巾沾湿。丞相车茵端未惜，孟公好客聊无客。算明年、溪路海棠开，还相忆。
满江红
津鼓冬冬，三老醉、知谁留得。都不记、琵琶洲畔，草青江碧。桃李春风吹不断，烟霞秋兴清无极。怅樽前、桂子有余香，曾相识。
残雨昼，初凉夕。高烛烂，新醅白。长歌断，欢意不如愁色。父老能寻循吏传，关河暂枉诸侯客。待日边、一纸诏黄飞，胜相忆。
满江红
赐被薰炉，曾同见、官槐重绿。时归看、绮疏叠嶂，楚腰翻曲。君过蓬山轻岁月，我怀庐阜分符竹。道别离、待得再归来，人应俗。
春欲动，醅初熟。追一笑，森三玉。且相对青眼，共裁红烛。小语人家闲意态，浅寒都下新装束。念平生、和雨醉东风，从今足。
满江红
画栋珠帘，临无地、沧波万顷。云尽敛、西山横翠，半江沈影。斜日明边回白鸟，晚烟深处迷渔艇。听棹歌、游女采莲归，声相应。
愁似织，人谁省。情纵在，欢难更。满身香犹是，旧时荀令。宦海归来尘扑帽，酒徒散尽霜侵鬓。最愁处、独立咏苍茫，西风劲。
满江红
社雨衬晴，烟光暖、吴山滴翠。望绛阙、祥云亏蔽，粉垣千雉。万柳低垂春似酒，微风不动天如醉。遍万井、嬉嬉画图中，欢声里。
嗟倦客，道傍李。看人事，槐根蚁。立苍茫俯仰，漫悲身世。靖节依然求县令，元龙老去空豪气。便乘兴、一叶泛沧浪，吾归矣。
满江红
百罚深杯，都不记、归来时节。仿佛听、重城更鼓，催成离缺。江上愁心山敛翠，津头夜色沙如雪。渐中年、怀抱更深交，难为别。
歌声缓，行云歇。尊酒散，香尘灭。想来宵何处，乱山明月。得意春风群玉府，第名早晚黄金阙。但相思、莫遣雁来时，音书绝。
满江红
十日狂风，都断送、杏花红去。却是有、海棠枝上，一分春住。桃叶桃根浑未觉，樱桃杨柳成轻负。强尊前、抖擞旧精神，谁能许。
时不再，欢难屡。心未老，杯频举。尚不妨领略，登临佳处。山接武陵余胜气，江吞大别仍东注。叹圣贤、功业与江山，无今古。
满江红
危堞朱栏，登览处、一江秋色。人正似、征鸿社燕，几番轻别。缱绻难忘当日语，凄凉又作它乡客。问鬓边、都有几多丝，真堪织。
杨柳院，秋千陌。无限事，成虚掷。如今何处也，梦魂难觅。金鸭微温香缥渺，锦茵初展情萧瑟。料也应、红泪伴秋霖，灯前滴。
满江红
寒谷春生，熏叶气、玉筒吹谷。新阳后、便占新岁，吉云清穆。休把心情关药裹，但逢节序添诗轴。笑强颜、风物岂非痴，终非俗。
清昼永，佳眠熟。门外事，何时足。且团栾同社，笑歌相属。著意调停云露酿，从头检举梅花曲。纵不能、将醉作生涯，休拘束。
满江红
竹里行厨，来问讯、诸侯宾老。春满座、弹丝未遍，挥毫先了。云避仁风收雨脚，日随和气薰林表。向尊前、来访白髯翁，衰何早。
志千里，功名兆。光万丈，文章耀。洗冰壶胸次，月秋霜晓。应念一堂尘网暗，故将百和香云绕。算赏心、清话古来多，如今少。
满江红
柳外轻雷，催几阵、雨丝飞急。雷雨过、半川荷气，粉融香浥。弄蕊攀条春一笑，从教水溅罗衣湿。打梁州、箫鼓浪花中，跳鱼立。
山倒影，云千叠。横浩荡，舟如叶。有采菱清些，桃根双楫。忘却天涯漂泊地，尊前不放闲愁入。任碧筒、十丈卷金波，长鲸吸。
满江红
罨画溪山，行欲遍、风蒲还举。天渐远、水云初静，柁楼人语。月色波光看不定，玉虹横卧金鳞舞。算五湖、今夜只扁舟，追千古。
怀往事，渔樵侣。曾共醉，松江渚。算今年依旧，一杯沧浦。宇宙此身元是客，不须怅望家何许。但中秋、时节好溪山，皆吾土。
满江红
西郭园林，湖光净、暮寒清溢。明日上，近环山翠，远摇天碧。粉泽兰膏违俗尚，岩花磴蔓从谁觅。问近来、铛脚许何人，吾其一。
欢乐事，休教毕。经后夜，思前日。想无心不竞，水流云出。物外烟霞供啸咏，个中鱼鸟同休逸。又何须、浮海访三山，寻仙迹。
满江红
潇洒星郎，吹绿鬓、胜游霞举。秋又半，月磨云翳，籁传风语。太一青藜光对射，中流荡漾莲舟舞。戏人间、今夜水精宫，前无古。
吾家是，蓬山侣。歌舞袖，苹花渚。拟问津斜汉，乘槎南浦。谒帝通明今得便，素娥拍手心先许。笑画阑、三十六宫秋，花如土。
满江红
方丈维摩，蒙衲被、都齐不省。空怅望、锦裘绣帽，玉珂金镫。十月小春逢此日，一时胜事输公等。问短衣、匹马射南山，何人肯。
山暮紫，峰如笋。江寒碧，沙如粉。望塞鸿杳杳，水遥天永。饮罢不妨瓶屡卧，归来自有风吹醒。试断桥、流水月明边，寻疏影。
满江红
惨淡轻阴，都养就、朱朱白白。最好是、梨花带雨，海棠映日。暖雾烘成芳草色，娇风分与垂杨力。听红边、翠杪啭清圆，曾相识。
春绪乱，还如织。春梦断，还堪觅。看青梅下有，游人啧啧。爱酒正香须满泛，怜花太嫩休轻摘。把领巾、收聚众香浓，凭风立。
满江红
莽莽云平，都不辨、近山远水。尽徘徊、尚留波面，未归湾尾。浪猛深深鸥抱稳，波寒缩缩鱼沈底。恐狂风、颠雨岸多摧，舟难舣。
船篷重，拖不起。蓑衣湿，森如洗。想杖头未足，杯中无计。渔网吹翻无把捉，钓竿冻断成抛弃。到高歌、风静月明时，谁如你。
满江红
姑孰名邦，黄山畔、古台巍立。秋渐老、重阳天气，郊原澄碧。隐隐西州增远望，长江一带平如席。怅英雄、千古到如今，空遗迹。
吴太守，文章伯。寻胜事，酬佳节。拥笙歌千骑，遍游南陌。襟带江城当一面，折冲千里无强敌。更行看、击楫溯中流，妖氛息。
满江红
秋满蘅皋，烟芜外、吴山历历。风乍起、兰舟不住，浪花摇碧。离岸橹声惊渐远，盈襟泪颗凄犹滴。问此情、能有几人知，新相识。
追往事，欢连夕。经旧馆，人非昔。把轻颦浅笑，细思重忆。红叶题诗谁与寄，青楼薄幸空遗迹。但长洲、茂苑草萋萋，愁如织。
满江红
千古凄凉，兴亡事、但悲陈迹。凝望眼、吴波不动，楚山丛碧。巴滇绿骏追风远，武昌云旆连江赤。笑老奸、遗臭到如今，留空壁。
边书静，烽烟息。通轺传，销锋镝。仰太平天子，坐收长策。蹙踏扬州开帝里，渡江天马龙为匹。看东南、佳气郁葱葱，传千亿。
满江红
楚甸云收，歌舞地、依然江渚。嗟往事、豪华无限，梦回何许。翠被那知思玉度，绣褂谩说为行雨。悄不禁、俯仰一凄凉，成千古。
吴蜀会，襟喉处。据胜势，开天府。著诗书元帅，笑变尊俎。步障月明翻鼓吹，华榱雾湿披窗户。把胜游、都与旧风光，湔尘土。
满江红
平楚苍然，烟霭外、飞鸿冥灭。身老矣、登临感慨，几时当彻。痛饮从教吹帽落，悲歌莫系壶边缺。自人生、任运复何为，伤情切。
功名事，休谩说。渠有命，谁工拙。且随宜斗健，强酬佳节。九月从今知几度，试看镜里头如雪。向醉中、赢取万缘空，真蝉脱。
满江红
往事千端，都笑道、衰翁宦拙。今会得、人情物态，尽皆休说。广厦尽堪舒笑傲，层楼又见凌空阔。试闲思、画戟比衡门，谁优劣。
尘里事，无休歇。楼上趣，真奇绝。有一川虚旷，万山环列。识破古今如旦暮，肯将物我刚分别。愿时时、与客坐楼心，谈风月。
满江红
物理分明，人事巧、元来是拙。常自觉、满怀春意，向他谁说。剩喜登临频眺望，那知出处成迂阔。细闲思、萧散较贪痴，谁为劣。
高楼上，蝉声歇。飞栋外，云行绝。见明河星斗，半空森列。领略光阴成赋咏，等档酬唱休旌别。要良辰、把酒倩佳宾，嘲风月。
满江红
墙下松筠，并手种、花窠尽著。试屈指、一年前事，恍然如昨。繁杏新荷春夏景，疏梅细菊秋冬约。渭川翁、随分小生涯，些官爵。
分物我，争强弱。都做梦，谁先觉。好一条平路，是人迷却。斑鬓已灰心里事，瘦藤谩挂瓢中药。愿当今、四海九州人，同欢乐。
满江红
懊恼平生，奈天赋、恩情太薄。二三岁、看伊受尽，眼尖眉角。记得当初低耳畔，是谁先有于飞约。惟到今、划地误盟言，还先恶。
天眼见，人难托。天易感，人难吒。人心险，天又怎生捉摸。莫问傍人非与是，手儿但把心儿托。便不成、厮守许多时，干休却。
满江红
乘兴西来，问谁是、平生相识。算惟有、瑶台明月，照人如昔。万里清凉银世界，放教千丈冰轮出。便招邀、我辈上层楼，横孤笛。
阴晴事，人难必。欢乐处，天常惜。幸星稀河淡，云收风息。更著两贤陪胜赏，此身如与尘寰隔。笑谪仙、对影足成三，空孤寂。
满江红
喜见中秋，急载酒、登楼邀月。谁料得、狂风作崇，浮云为孽。孤负阑干凝望眼，不教宝鉴悬银阙。但筵前、依旧舞腰斜，歌喉咽。
阴与霁，圆并缺。难指准，休分别。况赏心乐事，从来磨折。常把一尊陪笑语，也胜虚度佳时节。怪坡仙、底事太愁生，惊华发。
满江红
才近重阳，喜风露、酝成爽气。应料有、悲秋情绪，淡妆慵试。黄菊篱边开遍否，紫鸿塞外归来未。但倚阑、高处望长空，无穷意。
名利鼎，从渠沸。穷达路，非人致。又何须咄咄，向空书字。西风正好狂吹帽，庾尘那解关吾事。纵嬉游、也不学山翁，如泥醉。
满江红
雨洗新秋，遣凉意、驱除残暑。还又是、天孙河鼓，一番相遇。银汉桥成乌鹊喜，金奁丝巧蜘蛛吐。见几多、结彩拜楼前，穿针女。
舟楫具，将归去。尊俎胜，休匆遽。被西川七夕，四回留住。此地关心能几辈，他年会面知何处。更倚阑、豪饮莫辞频，歌金缕。
满江红
外省抡才，诏书下、芝泥犹湿。应料得、出奇锦绣，争辉金碧。三级浪高鱼已化，九霄路远鹏方息。有宗工、此地独持衡，将专席。
岁月晚，霜风急。嗟老子，为行客。念昔陪班缀，今亲辞色。握手方成同社款，消魂又作歧亭别。也不须、因赋大刀头，归心折。
满江红
道骨仙风，合笞凤、鞭鸾归去。底事为、三峨九顶，等闲留住。揽辔聊施经济手，凝旒屡出褒嘉语。算只今、人物更谁归，心如许。
嗟我拙，才不武。惭我陋，文非古。纵策迟鞭钝，也难追步。虽喜故人逢异县，却嫌游子贪行路。但著公、西掖北门中，相期处。
满江红
宦海浮沈，名与字、不能彰彻。青云上、诸公衮衮，难登狭劣。结绶弹冠成底事，解颐折角皆虚说。待黄粱、梦觉始归来，非明哲。
易消释。空中雪。多亏缺，天边月。算人生必有，衰羸时节。恁是一阳来复后，梅花柳眼先春发。料明年、又老似今年，当休歇。
满江红
瘴雨蛮烟，十年梦、尊前休说。春正好、故园桃李，待君花发。儿女灯前和泪拜，鸡豚社里归时节。看依然、舌在齿牙牢，心如铁。
治国手，封侯骨。腾汗漫，排阊阖。待十分做了，诗书勋业。常日念君归去好，而今却恨中年别。笑江头、明月更多情，今宵缺。
满江红
蜀道登天，一杯送、绣衣行客。还自叹、中年多病，不堪离别。东北看惊诸葛表，西南更草相如檄。把功名、收拾付群侯，如椽笔。
儿女泪，君休滴。荆楚路，吾能说。要新诗准备，庐江山色。赤壁矶头千古浪，铜鞮陌上三更月。正梅花、万里雪深时，须相忆。
满江红
快上西楼，怕天放、浮云遮月。但唤取、玉纤横笛，一声吹裂。谁做冰壶浮世界，最怜玉斧修时节。问常娥、孤冷有愁无。应华发。
云液满，琼杯滑。长袖起，清歌咽。叹十常八九，欲磨还缺。若得长圆如此夜，人情未必看承别。把从前、离恨总成欢，归时说。
满江红
鹏翼垂空，笑人世、苍然无物。还又向、九重深处，玉阶山立。袖里珍奇光五色，他年要补天西北。且归来、谈笑护长江，波澄碧。
佳丽地，文章伯。金缕唱，红牙拍。看尊前飞下，日边消息。料想宝香黄阁梦，依然画舫青溪笛。待如今、端的约钟山，长相识。
满江红
落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。
些个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。
满江红
过眼溪山，怪都似、旧时曾识。是梦里、寻常行遍，江南江北。佳处径须携杖去，能消几两平生屐。笑尘埃、三十九年非，长为客。
吴楚地，东南拆。英雄事，曹刘敌。被西风吹尽，了无陈迹。楼观才成人已去，旌旗未卷头先白。叹人间、哀乐转相寻，今犹昔。
满江红
湖海平生，算不负、苍髯如戟。闻道是、君王著意，太平长策。此老自当兵十万，长安正在天西北。便凤凰、飞诏下天来，催归急。
车马路，儿童泣。风雨暗，旌旗湿。看野梅官柳，东风消息。莫向蔗庵追语笑，只今松竹无颜色。问人间、谁管别离愁，杯中物。
满江红
曲几蒲团，方丈里、君来问疾。更夜雨、匆匆别去，一杯南北。万事莫侵闲鬓发，百年正要佳眠食。最难忘、此语重殷勤，千金直。
西崦路，东岩石。携手处，今陈迹。望重来犹有，旧盟如日。莫信蓬莱风浪隔，垂天自有扶摇力。对梅花、一夜苦相思，无消息。
满江红
直节堂堂，看夹道、冠缨拱立。渐翠谷、群仙东下，佩环声急。闻道天峰飞堕地，傍湖千丈开青壁。是当年、玉斧削方壶，无人识。
山木润。琅玕温。秋露下，琼珠滴。向危亭横跨，玉渊澄碧。醉舞且摇鸾凤影，浩歌莫遣鱼龙泣。恨此中、风月本吾家，今为客。
满江红
照影溪梅，怅绝代、幽人独立。更小驻、雍容千骑，羽觞飞急。琴里新声风响佩，笔端醉墨鸦栖壁。是使君、文度旧知名，方相识。
清可漱，泉长滴。高欲卧，云还湿。快晚风吹赠，满怀空碧。宝马嘶归红旆动，团龙试碾铜瓶泣。怕他年、重到路应迷，桃源客。
满江红
尘土西风，便无限、凄凉行色。还记取、明朝应恨，今宵轻别。珠泪争垂华烛暗，雁行中断哀筝切。看扁舟、幸自涩清溪，休催发。
白首路，长亭仄。千树柳，千丝结。怕行人西去，棹歌声阕。黄卷莫教诗酒污，玉阶不信仙凡隔。但从今、伴我又随君，佳哉月。
满江红
天上飞琼，毕竟向、人间情薄。还又跨、玉龙归去，万花摇落。云破林梢添远岫，月临屋角分层阁。记少年、骏马走韩卢，掀东郭。
吟冻雁，嘲饥鹊。人已老，欢犹昨。对琼瑶满地，与君酬酢。最爱霏霏迷远近，却收扰扰还寥廓。待羔儿、酒罢又烹茶，扬州鹤。
满江红
天与文章，看万斛、龙文笔力。闻道是、一时曾赐，千金颜色。欲说又休新意思，强啼偷笑真消息。算人人、合与共乘鸾，銮坡客。
倾国艳，难再得。还可恨，还堪忆。看书寻旧锦，衫裁新碧。莺蝶一春花里活，可堪风雨飘红白。问谁家、却有燕归梁，香泥湿。
满江红
绝代佳人，曾一笑、倾城倾国。休更叹、旧时清镜，而今华发。明日伏波堂上客，老当益壮翁应说。恨苦遭、邓禹笑人来，长寂寂。
诗酒社，江山笔。松菊径，云烟屐。怕一觞一咏，风流弦绝。我梦横江孤鹤去，觉来却与君相别。记功名、万里要吾身，佳眠食。
满江红
敲碎离愁，纱窗外、风摇翠竹。人去后、吹箫声断，倚楼人独。满眼不堪三月暮，举头已觉千山绿。但试将、一纸寄来书，从头读。
相思字，空盈幅。相思意，何时足。滴罗襟点点，泪珠盈掬。芳草不迷行客路，垂杨只碍离人目。最苦是、立尽月黄昏，栏干曲。
满江红
倦客新丰，貂裘敝、征尘满目。弹短铗、青蛇三尺，浩歌谁续。不念英雄江左老，用之可以尊中国。叹诗书、万卷致君人，番沈陆。
休感叹，年华促。人易老，叹难足。有玉人怜我，为簪黄菊。且置请缨封万户，竟须卖剑酬黄犊。叹当年、寂寞贾长沙，伤时哭。
满江红
家住江南，又过了、清明寒食。花径里、一番风雨，一番狼藉。流水暗随红粉去，园林渐觉清阴密。算年年、落尽刺桐花，寒无力。
庭院静，空相忆。无说处，闲愁极。怕流莺乳燕，得知消息。尺素如今何处也，彩云依旧无踪迹。谩教人、羞去上层楼，平芜碧。
满江红
我对君侯，长怪见、两眉阴德。更长梦、玉皇金阙，姓名仙籍。旧岁炊烟浑欲断，被公扶起千人活。算胸中、除却五车书，都无物。
溪左右，山南北。花远近，云朝夕。看风流杖屦，苍髯如戟。种柳已成陶令宅，散花更满维摩室。劝人间、且住五千年，如金石。
满江红
汉水东流，都洗尽、髭胡膏血。人尽说、君家飞将，旧时英烈。破敌金城雷过耳，谈兵玉帐冰生颊。想王郎、结发赋从戎，传遗业。
腰间剑，聊弹铗。尊中酒，堪为别。况故人新拥，汉坛旌节。马革里尸当自誓，蛾眉伐性休重说。但从今、记取楚楼风，裴台月。
满江红
风卷庭梧，黄叶坠、新凉如洗。一笑折、秋英同尝，弄香挼蕊。天远难穷休久望，楼高欲下还重倚。拚一襟、寂寞泪弹秋，无人会。
今古恨、沈荒垒。悲欢事，随流水。想登楼青鬓，未堪憔悴。极目烟横山数点，孤舟月淡人千里。对婵娟、从此话离愁，金尊里。
满江红
半山佳句，最好是、吹香隔屋。又还怪、冰霜侧畔，蜂儿成簇。更把香来薰了月，却教影去斜侵竹。似神清、骨冷住西湖，何由俗。
根老大，穿坤轴。枝夭袅，蟠龙斛。快酒兵长俊，诗坛高筑。一再人来风味恶，两三杯后花缘熟。记五更、联句失弥明，龙衔烛。
满江红
两峡崭岩，问谁占、清风旧筑。更满眼、云来鸟去，涧红山绿。世上无人供笑傲，门前有客休迎肃。怕凄凉、无物伴君时，多栽竹。
风采妙，凝冰玉。诗句好，余膏馥。叹只今人物，一夔应足。人似秋鸿无定住，事如飞弹须圆熟。笑君侯、陪酒又陪歌，阳春曲。
满江红
老子当年，饱经惯、花期酒约。行乐处，轻裘缓带，绣鞍金络。明月楼台箫鼓夜，梨花院落秋千索。共何人、对饮五三钟，颜如玉。
嗟往事，空萧索。怀新恨，又飘泊。但年来何待，许多幽独。海水连天凝望远，山风吹雨征衫薄。向此际、羸马独骎骎，情怀恶。
满江红
三十年前，曾向此、舞风歌月。今依旧、江山如画，鬓须如雪。故友冥鸿随净社，旧时秋蚓横尘壁。赖庐峰、对我眼偏青，曾相识。
开岫幌，携山屐。泉泻布，星飞石。为收帆舣棹，小留终日。休问重湖吹碧浪，且同五老浮琼液。待明朝、鹢首向东飞，清风力。
满江红
腾茂飞英，分忧愿、自然风力。千里静，江山改观，羽旄增色。林下风清公事少，笔端雷动奸豪息。听宴香、深处笑声长，文章客。
丹诏自，天边得。宣室对，君心忆。趁良辰高会，履珠簪碧。和气回春徵酝酿，政声报最惟清白。看挥毫、万字扫云烟，吴笺湿。
满江红
传语风光，须少驻、共君流转。谁忍见、绿肥红瘦，鲜欢多感。泽国千丝烟雨暗，江城一带云山远。看新荷、泛水学人愁，心常卷。
羞鬓雪，凭花染。携酒阵，嫌杯浅。叹人生岂为，青衫槐板。记舞可怜宫柳细，写情但觉香笺短。上层楼、独倚有谁知，栏干暖。
满江红
海岳储祥，符昌运、挺生前哲。天赋与、飘然才气，凛然忠节。颖脱难藏冲斗剑，誓清行击中流楫。二十年、麾节遍江湖，恩威浃。
香穗直，云峰列。觞羽急，鲸川竭。共介公眉寿，赞公贤业。出处已能齐二老，功名岂止超三杰，侍吾皇、千载带金重，头方黑。
满江红
雨沐风梳，正梅柳、弄香逞色。谁忍听、送君南浦，阳关三叠。玉节前驱光照路，金杯争劝愁生席。泛锦樯、西去若登仙，乘槎客。
春有意，寒无力。和风满，洪波息。笑庐峰湓浦，旧游陈迹。昔日蜚声台柏劲，他年坐对堂槐密。想轺车、不待政成时，追锋急。
满江红
水远山明，秋容淡、不禁摇落。况正是、楼台高处，晚凉犹薄。月在衣裳风在袖，冰生枕簟香生幕。算四时、佳处是清秋，须行乐。
东篱下，西窗角。寻旧菊，催新酌。笑广平何事，对秋萧索。摇叶声声深院宇，折荷寸寸闲池阁。待归来、闲把木犀花，重熏却。
满江红
薄日轻云，天气好、相将祈谷。民情喜、颂声洋溢，清风斯穆。饮酒不多元有量，吟诗无数添新轴。对古人、一笑我真愚。君无俗。
斜川路，经行熟。黄花在，归心足。问渊明去后，有谁能属。神武衣冠惊梦里，江湖渔钓论心曲。但从今、散发更披襟，谁能束。
满江红
天岂无情，天若道、有情亦老。功名事、问天因甚，蒙人不了。好伴云烟耕谷口，休将翰墨传江表。算鬓边、能得几春风，惊秋早。
陶令尹，张京兆。怀舒啸，贪荣耀。尽南柯一梦，漏残钟晓。滕阁暮霞孤鹜举，庾楼明月鸟飞绕。念老来、於此兴无穷，知音少。
满江红
绀谷浮空，山拥髻、晚来风急。吹骤雨、藕花千柄，艳妆新浥。窥鉴粉光犹有泪，凌波罗袜何曾湿。讶汉宫、朝罢玉皇归，凝情立。
尊前恨，歌三叠。身外事，轻飞叶。怅当年空系，誓江孤楫。云色远连平野尽，夕阳偏傍疏林入。看月明、冷浸碧琉璃，君须吸。
满江红
斜日镕金，三万顷、棹歌齐举。风不动、采苹双桨，翠鬟相语。月殿欲浮蟾兔魄，海神不放鱼龙舞。到今宵、秋气十分清，无今古。
君试唤，扁舟侣。来伴我，潇湘渚。共夷犹春浪，笑歌秋浦。霸越独高身退后，尘缨未濯人谁许。叹酒杯、不到子陵台，刘伶土。
满江红
雁阵惊寒，故唤起、离愁万斛。因追念、镜鸾易破，凤弦难续。诗句已凭红叶去，梦魂未断黄粱熟。叹浪萍、风梗又天涯，成幽独。
归来引，相思曲。尘满把，泪盈掬。对长天远水，落霞孤鹜。立尽西风无好意，遥山也学双眉蹙。恨草根、不逐鬓根摧，秋更绿。
满江红
帘卷南薰，微雨过、天容似沐。开绮燕，红蕖别馆，绿槐高屋。灵寿杖横龙脊瘦，长年酒酿鹅儿熟。唤飞琼、亲捧紫霞杯，歌新曲。
双凤好，温和玉。谈俭幕，嬉莱眼。且功成身退，注名仙箓。莲社焚香冰琢句，兰亭泚笔云翻墨。愿朱颜、长伴赤松游，骑黄鹄。
满江红
日转桐阴，正玉燕、飞来夏屋。帘幕映，海留红艳，麝重兰馥。风采传闻瞻瑞节，婉谋曾是回钧轴。卷秦淮、吹入酒杯中，波翻绿。
丹诏下，公归速。看日奏，三千牍。想春迷柳院，夜分莲烛。清暑声寒苍玉佩，月娥笑捧长生箓。问瑶池、阿母手栽花，何年熟。
满江红
正欲登临，何处好、登临眺望。君约我、今朝携酒，古台同上。风静秋郊浑似洗，碧空淡覆玻璃盎。夕照外、渺渺万遥山，开青嶂。
龙山事，空追想。风流会，今安往。我劝君一杯，为君高唱。今日谋欢真雅胜，休辞痛饮葡萄浪。纵黄花、明日未凋零，非佳赏。
满江红
凉入三湘，秋气爽、江澄沙白。人欲去、离愁黯黯，莫留行色。杯在中朝陪鹓鹭，暂来南楚分风月。与元枢、鹗荐共扶摇，朝天阙。
皇华使，和戎策。西府赞，中兴业。有缁衣同美，武公勋烈。樯燕已知添别意，骊驹谁为歌新阕。恨此情、如月过中秋，圆还缺。
满江红
去去春光，留不住、情怀索莫。那堪是、日长人困，雨余寒薄。叶底青青梅胜豆，枝头颗颗花留萼。叹流年、空有惜春心，凭春酌。
歌共酒，谁酬酢。非与是，忘今昨。且随时随分，强欢寻乐。世事燕鸿南北去，人生乌兔东西落。问故园、不负送春期，明年约。
满江红
寿酒如渑，拚一醉、劝君休惜。君不记、济河津畔，当年今夕。万丈文章光焰里，一星飞堕从南极。便御风、乘兴入京华，班卿棘。
君不是，长庚白。又不是，严陵客。只应是，明主梦中良弼。好把袖间经济手，如今去补天西北。等瑶池、侍宴夜归时，骑箕翼。
满江红
典尽春衣，也应是、京华倦客。都不记、麹尘香雾，西湖南陌。儿女别时和泪拜，牵衣曾问归时节。到归来、稚子已成阴，空头白。
功名事，云霄隔。英雄伴，东南拆。对鸡豚社酒，依然乡国。三径不成陶令隐，一区未有扬雄宅。问渔樵、学作老生涯，从今日。
满江红
豹尾班中，谁一似、神仙冠玉。认得是、当年唱第，斗间星宿。万卷平生都看了，如今划地无书读。向云霄、去路有行堤，沙新筑。
黄封酒，生朝禄。金缕唱，生朝曲。且通宵一醉，剩裁红烛。待做太平真宰相，黑头坐对三槐绿。问凭时、犹有甚除书，长生箓。
满江红
玉照梅开，三百树、香云同色。光摇动、一川银浪，九霄珂月。幸遇勋华时世好，欢娱况是张灯夕。更不邀、名胜赏东风，真堪惜。
盘诰手，春秋笔。今内相，斯文伯。肯闲纡轩盖，远过泉石。奇事人生能几见，清尊花畔须教侧。到凤池、却欲醉鸥边，应难得。
满江红
猎猎风蒲，画船转、碧湾沙浦。都不是、蓼汀桃岸，橘洲梅渚。指点山公骑马地，经是羊祜登山处。悄一如、人在水晶宫，销烦暑。
薰风动，帘旌举。秦筝奏，凌波舞。拚冰壶沈醉，晚凉归去。侵岸一篙杨柳浪，过云几点荷花雨。倚楼人、十里凭阑干，神仙侣。
满江红
碧眼真仙，算元住、蓬莱宫里。记当日、等闲跨鹤，人间游戏。要把忠勋扶帝业，更将姓字联宗系。拥朱轮、特地为民来，诗书帅。
千里地，都和气。十万户，生欢喜。祝黄堂眉寿，歌谣鼎沸。莫惜春醅供燕豆，便承芝检朝天陛。看云屏、隔坐并貂蝉，双清贵。
满江红
积雨连朝，添新涨、一篙春碧。寒犹在、东风料峭，柳丝无力。系惹画船都不住，从教兰棹双飞急。泛大江、东去欲何之，瓜期迫。
龙钟裔，神仙伯。金闺彦，文章客。算河阳花县，恁生留得。制锦才高书善最，鸣琴化洽人欢怿。想未容、坐暖诏归来，君王侧。
满江红
媚景良时，无非是、三春富贵。花共柳、著工夫染，嫩红轻翠。日丽风和薰协气。莺吟燕舞皆欢意。况生辰、恰恰值清明，笙歌沸。
分天派，真龙裔。到月殿，攀仙桂。看眉间黄色，诏书将至。莫向蓝田分佐理。便趋紫禁参朝对。问玉皇、仙籍注长生，三千岁。
满江红
罨画池亭，对十万、盈盈粉面。依翠盖、临风一曲，霓裳舞遍。亭上人如蓬岛客，坐中别有飞琼伴。占世间、风月最清凉，宜开宴。
当盛旦，歌喉啭。齐祝寿，金尊劝。算才华合侍，玉皇香案。处事从来坚特操，立朝更要持公论。使他时、台阁振风声，朝天眷。
满江红
七帙华年，这强健、人谁得似。还又见、设弧令旦，秋风生桂。教子已成森砌玉，弄孙仍得追风骥。更后堂、深处著婵娟，笙歌沸。
香叆篆，杯浮蚁。欢意洽，酡颜醉。有静中日月，闲中天地。不必亲扶灵寿杖，何须远挹浮丘袂。看蟠桃、著子又开花，三千岁。
满江红
五老峰前，九江上、曾生仙客。相邂逅、贵池亭下，定交金石。我辈风流宜啸咏，官曹尘冗从煎逼。且簿书、丛里举清觞，偷闲日。
同一笑，当今夕。梅正好，香浮白。便相忘尔汝，醉巾沾湿。已向琼楼夸意态，似闻金殿传消息。想君今、归去际风云，应相忆。
满江红
黄鹤楼前，江百尺、波横光溢。问老子、当年高兴，何人知得。最爱洞庭天际水，分明表里玻璃色。恐今宵、未必似前番，天应惜。
都莫问，鸿钟勒。也休羡，壶天谪。忆故人霜下，乱滩横笛。便好骑鲸游汗漫，古来蟾影何曾没。更明年、重约再来时，乘槎客。
满江红
颇恨登临，浪自作、骚人愁语。石城上、何须苦说，死袁生褚。当日卧龙商略处，秦淮王气真何许。与君来、萧瑟北风寒，黄云暮。
枕钟阜，湖玄武。生此虎，真蹲踞。看四山环合，休临江渚。可笑唐人无意度，却言此虎凌波去。君且住、明月为人来，潮生浦。
满江红
好领青衫，全不向、诗书中得。还也费、区区造物，许多心力。未暇买田清颍尾，尚须索米长安陌。有当时、黄卷满前头，多渐德。
思往事，嗟儿剧。怜牛后，怀鸡肋。奈棱棱虎豹，九重九隔。三径就荒秋自好，一钱不直贫相逼。对黄花、常待不吟诗，诗成癖。
满江红
击碎空明，沧浪晚、棹歌飞入。西山外、紫霞吹断，赤尘无迹。飞上冰轮凉世界，唤回天籁清肌骨。看骊珠、影堕冷光斜，蛟龙窟。
长啸外，纶巾侧。轻露下，纤絺湿。听洞箫声在，卧虹阴北。十万江妃留醉梦，二三沙鸟惊吟魄。任天河、落尽玉杯空，东方白。
满江红
有美人兮，招不至、几回凝伫。应只为、家山自好，不堪他顾。忙里抽头真得计，闲中袖手看成趣。念从前、出处总无心，天分付。
云冉冉，更吞吐。泉活活，无朝暮。与自家意思，一般容与。月壑晓寒垂叶露，风窗午睡连山雨。看苍颜、白发两闲人，摩今古。
满江红
湖水平漪，与我意、一般容与。任多少、双凫乘雁，落花飞絮。露冷云寒烟外竹，霜明日洁梅边路。怪天随、人意作阴晴，无非数。
方寸地，图书府。老太史，亲分付。况身名四海，未为不遇。用舍行藏皆有命，时来将相还须做。且闲中、袖手阅时人，摩今古。
满江红
物象芸芸，知几许、功夫来格。更时把、荷衣芰制，从容平熨。云淡天空诗献状，竹深花静机藏密。对窗前、屏岫老仪刑，真颜色。
商古道，谁俦匹。评今士，谁钧敌。向平舟问雁，久间霜翮。枰上举棋元不定，磨边旋蚁何曾息。傥天公、有意要平治，饶华发。
满江红
逢著公卿，谁不道、人才难得。须认取、天根一点，几曾休息。未问人间多少士，一门男子头头立。只其间、如许广文君，谁人识。
冠盖会，渔樵席。豪气度，清标格。要安排稳当，讲帷词掖。蜀泮堂堂元不恶，犹嫌偏惠天西壁。嘱公卿、著眼看乾坤，搜人物。
满江红
风引舟来，恰趁得、东楼嘉集。正满眼、轻红重碧，照筵浮席。更是姓黄人作守，重新墨妙亭遗迹。对暮天、疏雨话乡情，更筹急。
嗟世眼，迷朱碧。矜气势，才呼吸。彼蔡章安在，千年黄笔。腐鼠那能鹓凤吓，怒蜩未信冥鹏翼。与史君、酌酒酹兴亡，浇今昔。
满江红
月上南箕，还认得、去年星历。知谁把、一天星象，荡摩朝昔。若使平生浑自弃，如今老大何嗟及。更年来、偏得钝工夫，蹉跎力。
溪瘴碍，蛮烟隔。穹壤断，江山窄。纵燕巾滥宝，楚山囚玉。小小穷通都未问，忍闻同气相煎急。诵虞郎、百字短长诗，忧何极。
满江红
楼倚晴空，炎云净、晚来风力。沧海外、等闲吹上，满轮寒璧。河汉低垂天欲近，乾坤浩荡秋无极。凭阑干、衣袂拂青冥，知何夕。
登眺地，追畴昔。吴越事，皆陈迹。对清光只有，醉吟消得。万古悠悠惟月在，浮生衮衮空头白。自骑鲸、仙去有谁知，遥相忆。
满江红
午转槐阴，正炎暑、侵肌似醉。问何处、披襟散发，解衣扬袂。傍沼茅亭杨柳绿，倚崖草阁梧桐翠。唤玉人、纤手掬清泉，生凉意。
开枕簟，浮瓜芰。琼液浅，歌喉细。对文禽雪鹭，助成幽致。十顷碧莲潇洒国，万竿修竹清凉世。算此时、情绪有谁同，吾侬自。
满江红
一柄双花，低翠盖、呈祥现美。人正在、薰风亭上，满襟如水。二陆比方夸俊少，两乔相并修容止。雨初晴、午永斗红酣，真奇耳。
双白鹭，双赪鲤。飞与泳，俱来此。绾双鬟天上，侍香童子。双剑丰城双孕秀，双凫叶县双趋起。谩空谈、国士本无双，今双矣。
满江红
为忆仙姿，相思恨、缠绵未足。从别后、沈郎消瘦，带围如束。消息三年沈过处，关山千里无飞肉。算谁知、中有不平心，弹棋局。
空想像，金钗卜。时畏玩，回纹曲。许何时重到，琐窗华屋。长得一生花里活，软红深处鸳鸯宿。也胜如、骑马著征衫，京尘扑。
满江红
元帅筹边，谁肯办、向前一著。大丞相、孙儿挺伟，素闲兵略。杨柳依依烟在眼，檀车啴々春浮脚。更何妨、二十五长亭，横冰槊。
登剑栈，怀关洛。机易去，愁难割。岂而今全是，从前都错。鹿走未知真局面，兽穷渐近空篱落。早经营、勋业复归来，江头酌。
满江红
白鹤山人，被推作、诸军都督。对朔雪边云，上马龙光酉农郁。戊已营西连太白，甲丁旗尾扪箕宿。倚梅花、听得凯歌声，横吹曲。
船易漏，袽难沃。柯易烂，棋难复。阅勋名好样，只推吾蜀。风撼藕塘猩鬼泣，月吞采石鲸鲵戮。管明年、缚取敌人回，持钧轴。
满江红
倦客无家，且随寓、瞻乌爱止。浪占得，清溪一曲，水鲜山美。菡萏香浮几案上，芙蓉月落吟窗里。纵结庐、虽不是吾庐，聊复尔。
人似玉，神如水。歌古调，传新意。问老庞何日，携家来此。后著岂无棋对待，前锋自有诗当底。若新秋、京口酒船来，仍命寄。
满江红
风约湖船，微摆撼、水光山色。纵夹岸、秋芳冷淡，亦随风拆。荷芰尚堪骚客制，兰苕犹许诗人摘。最关情、疏雨画桥西，宜探索。
蓬岛上，神仙宅。苍玉佩，青城客。把从前文字，委诸河伯。涵浸胸中今古藏，编排掌上乾坤策。却仍携、新草阜陵书，归山泽。
满江红
万灶貔貅，便直欲、扫清关洛。长淮路、夜亭警燧，晓营吹角。绿鬓将军思饮马，黄头奴子惊闻鹤。想中原、父老已心知，今非昨。
狂鲵剪，于菟缚。单于命，春冰薄。政人人自勇，翘关还槊。旗帜倚风飞电影，戈铤射月明霜锷。且莫令、榆柳塞门秋，悲摇落。
满江红
云暗山昏，西风撼、一天悲雨。隐君问、短墙修竹，故园何处。九月江南无雁到，素书封了谁传与。待从头、拼却把心宽，还如故。
吴姬唱，燕姬舞。持玉斝，温琼醑。怅人生欢会，一年几许。莫上小楼高处望，楼前诘曲来时路。便直须、匹马两苍头，东归去。
满江红
昨夜姮娥，游洞府、醉归天阙。缘底事、玉簪坠地，水神不说。持向水晶宫里去，晓来捧出将饶舌。被薰风、吹作满天香，谁分别。
芳而润，清且洁。白似玉，寒于雪。想玉皇后苑，应无此物。只得赋诗空赏叹，教人不敢轻攀折。笑李粗、梅瘦不如他，真奇绝。
满江红
钧天高处，元自有、琼楼玉阙。又那更、九霞隐映，五云斗绝。八面玲珑光不夜，四围晃耀寒如月。有广寒、宫殿隐姮娥，冰壶洁。
飘飘去，天风冽。星河外，花飞雪。见三千神女，尊前一阕。来到人间浑似梦，未能归去空悲咽。问仙都、此去几由旬，归心热。
满江红
豆蔻丁香，待则甚、如今休也。争知道、本来面目，风光洒洒。底事到头鸾凤侣，不如躲脱鸳鸯社。好说与、几个正迷人，休嗟讶。
纱窗外，梅花下。酒醒也，教人怕。把翠云翦却，缁衣披挂。柳翠已参弥勒了，赵州要勘台山话。想而今、心似白芙蕖，无人画。
满江红
赤日黄埃，梦不到、清溪翠麓。空健羡、君家别墅，几株幽独。骨冷肌清偏要月，天寒日暮尤宜竹。想主人、杖履绕千回，山南北。
宁委涧，嫌金屋。宁映水，羞银烛。叹出群风韵，背时装束，竞爱东邻姬傅粉，谁怜空谷人如玉。笑林逋、何逊漫为诗，无人读。
满江红
满腹诗书，余事到、穰苴兵法。新受了、乌公书币，著鞭垂发。黄纸红旗喧道路，黑风青草空巢穴。向幼安、宣子顶头行，方奇特。
溪峒事，听侬说。龚遂外，无长策。便献俘非勇，纳降非怯。帐下健儿休尽锐，草间赤子俱求活。到崆峒、快寄凯歌来，宽离别。
满江红
落日登楼，谁管领、倦游狂客。待唤起、沧浪渔父，隔江吹笛。看水看山身尚健，忧晴忧雨头先白。对暮云、不见美人来，遥天碧。
山中鹤，应相忆。沙上鹭，浑相识。想石田茅屋，草深三尺。空有鬓如潘骑省，断无面见陶彭泽。便倒倾、海水浣衣尘，难湔涤。
满江红
天壤王郎，数人物、方今第一。谈笑里、风霆惊座，云烟生笔。落落元龙湖海气，琅琅董相天人策。问如何、十载尚青衫，诸缑客。
易爱底，些官职。难保底，些名节。拟闭门投辖，剧谈三日。畴昔评君天下宝，当为天下苍生惜。向临分、慷慨出商声，摧金石。
满江红
怪雨盲风，留不住、江边行色。烦问讯、冥鸿高士，钓鳌词客。千百年传吾辈话，二三子系斯文脉。听王郎、一曲玉箫声，凄金石。
晞发处，怡山碧。垂钓处，沧溟白。笑而今拙宦，他年遗直。只愿常留相见面，未宜轻屈平生膝。有狂谈、欲吐且休休，惊邻壁。
满江红
畴昔胪传，仗下奏、祥云五色。何况是、西山弟子，鹤山宾客。上帝照临忠义胆，老师付授文章脉。问此君、仿佛似何人，徂徕石。
园官菜，登盘碧。四舍米，翻匙白。懒投诗见素，寄书杓直。德耀不嫌为隐髻，龟儿已解摇吟膝。有谁怜、给札老相如，家徒壁。
满江红
著破青鞋，浑不忆、踏他龙尾。更冷笑、痴人擘划，二三百岁。殇子彭篯谁寿夭，灵均渔父争醒醉。向江天、极目羡禽鱼，悠然矣。
杯中物，姑停止。床头易，聊抛废。慨事常八九，不如人意。白雪调高尤协律，落霞语好终伤绮。待烦公、老手一摩挲，文公记。
满江红
月露晶英，融结做、秦宫块砾。长殿后、一年芳事，十分秋色。织女机边云锦烂，天台赋里晴霞赤。恍女仙、空际驾翔鸾，来游息。
装束晚，飘零急。今不乐，空追惜。欠红牙按舞，朱弦调瑟。岂是时无花鸟使，是他自择风霜国。任落英、狼藉委苍苔，稀行迹。
满江红
谁把灵丹，点化了、荒园瓦砾。奇特处、恰当秋杪，不争春色。因甚素娥脂粉艳，怪他白帝车旗赤。叹暮年、无句比红儿，芳心息。
狂飙起，行云急。开与谢，俱堪惜。唤妓行按酒，客来操瑟。扑鼻微香薰世界，解颜一笑迷人国。怕匆匆、归去广寒宫，难踪迹。
满江红
楮叶工夫，辛苦似、镂冰炊砾。君看取、天公巧处，自然形色。发彩已非前度绿，眼花休问何时赤。又谁能、月下待红娘，传音息。
投辖饮，追欢急。持帚扫，痴心惜。有埙篪谐律，不消竽瑟。点点散来居士室，丛丛生占骚人国，便高烧、绛蜡写乌丝，留真迹。
满江红
糁径红茵，莫要放、儿童抛砾。知渠是、仙家变幻，佛家空色。青女无端工翦彩，紫姑有祟曾迷赤。但双双、戏蝶绕空枝，飞还息。
鲸量减，驹阴急。芳事过，余情惜。漫新腔窈渺，奏云和瑟。飘荡随他红叶水，萧条化作青芜国。忆桥边、池上共攀翻，空留迹。
满江红
说与行云，且撋就、嫦娥今夕。俄变见、金蛇能紫，玉蟾能白。九万里风清黑眚，三千世界纯银色。想天寒、桂老已吹香，堪攀摘。
湘妃远，谁鸣瑟。桓伊去，谁横笛。叹素光如旧，朱颜非昔。老去欢悰无奈减，向来酒量常嫌窄。倩何人、天外挽冰轮，应留得。
满江红
屈指耆英，谁似得、三朝元老。尚留个、管夷吾在，何忧江表。世道方占公出处，裔夷争问今年貌。怎不移、此手整乾坤，长闲了。
灵寿却，斑衣绕。如瓶李，如瓜枣。把禅龛闭定，怕蒲轮到。师尚父年浑未艾，中书令考犹为少。看画盆、岁岁浴曾玄，添怀抱。
满江红
笳鼓春城，处处有、丰年语笑。浑忘却、金莲前导，青藜下照。白雪唱来偏寡和，朱颜老去难重少。羡遨头、四十已专城，真英妙。
奎文宠，崇儒教。田毛喜，宽租诏。有舂陵之什，无潮州表。怪雨盲风稀发作，华星秋月争光耀。看来年、此夜侍端门，开佳兆。
满江红
见宰官身，出只手、擎他宇宙。筹边外、招徕名胜，登崇勋旧。不下莱公扶景德，又如涑水开元祐。尽从渠、干贽及吾门，归斯受。
上林苑，多花柳。祁连塞，稀刁斗。更红旗破贼，黄云栖亩。阿母瑶池枝上实，仙人太华峰头藕。泻铜盘、沆瀣入金卮，为公寿。
满江红
压倒群芳，天赋与、十分秾艳。娇嫩处、有情皆惜，无香何慊。恰则才如针粟大，忽然谁把胭脂染。放迟开、不肯婿梅花，羞寒俭。
时易过，春难占。欢事薄，才情欠。觉芳心欲诉，冶容微敛。四畔人来攀折去，一番雨有离披渐。更那堪、几阵夜来风，吹千点。
满江红
嫌杀双轮，驾行客、之燕适粤。也不喜、船儿无赖，载他江浙。荡子不归鸳被冷，昭君远嫁毡车发。叹子规、闲管昔人愁，啼成血。
渭城柳，争攀折。关山月，空圆缺。有琵琶改语，锦书难说。若要人生长美满，除非世上无离别。算古今、此恨似连环，何时绝。
满江红
淮海波澄，湛桂影、半规凉月。又还是、中秋相近，垂弧时节。纶诰飞来宸眷重，彩衣著处慈颜悦。注紫清、花露入瑶卮，琼香滑。
挥羽扇，持旄钺。鲸海浪，阴山雪。看威声到处，遐冲都折。沙溪远标铜柱界，关河尽补金瓯缺。庆君臣、千载会风云，看伊说。
满江红
玉垒澄秋，又还近、桂华如璧。算六载、筹边整暇，几多功绩。铁壁连云东海重，惊波截断狂鲵翼。把向来、捣颍旧规模，平淮北。
经济妙，谁知得。都总是，诗书力。有召公家法，范公胸臆。赫赫勋名俱向上，绵绵福寿宜无极。著莱衣、辉映衮衣荣，恢霖泽。
满江红
云壑飞泉，蒲根下、悬流陆续。堪爱处、石池湛湛，一方寒玉。暑际直当磐石坐，渴来自引悬瓢掬。听冷冷、清响泻琮琤，胜丝竹。
寒照胆，消炎燠。清彻骨，无尘俗。笑幽人忻玩，滞留空谷。静坐时看松鼠饮，醉眠不碍山禽浴。唤仙人、伴我酌琼瑶，餐秋菊。
满江红
露驿星程，又还控、西风征辔。原自有、孔璋书檄，元龙豪气。蜀道尚惊鼙鼓后，神州正在干戈里。佐元戎、一柱稳擎天，襄之水。
功名事，山林计。人易老，时难值。看新丝一发，甚吾衰矣。转首从游十五载，关心契阔三千里。便秋空、边雁落江南，书来未。
满江红
十二年前，曾上到、绣春台顶。双脚健、不烦筇杖，透岩穿岭。老去渐消狂气习，重来依旧佳风景。想牧之、千载尚神游，空山冷。
山之下，江流永。江之外，淮山暝。望中原何处，虎狼犹梗。句蠡规模非浅近，石苻事业真俄顷。问古今、宇宙竟如何，无人省。
满江红
万里西风，吹我上、滕王高阁。正槛外、楚山云涨，楚江涛作。何处征帆木末去，有时野鸟沙边落。近帘钩、暮雨掩空来，今犹昨。
秋渐紧，添离索。天正远，伤飘泊。叹十年心事，休休莫莫。岁月无多人易老，乾坤虽大愁难著。向黄昏、断送客魂消，城头角。
满江红
柳带榆钱，又还过、清明寒食。天一笑、满园罗绮，满城箫笛。花树得晴红欲染，远山过雨青如滴。问江南、池馆有谁来，江南客。
乌衣巷，今犹昔。乌衣事，今难觅。但年年燕子，晚烟斜日。抖擞一春尘土债，悲凉万古英雄迹。且芳尊、随分趁芳时，休虚掷。
满江红
岳后湘灵，曾孕个、擎天人物。临古岘、纶巾羽扇，笑驱胡羯。护塞十年高叔子，出师一表侪诸葛。有孤忠、分付与佳儿，真衣钵。
刘家骥，驰空阔。薛家凤，飞横绝。比君家兄弟，可能豪杰。草木声名如电扫，毡裘心胆闻风折。待安排、江汉一篇诗，归来说。
满江红
岁岁登高，算难得、今年美景。尽敛却、雨霾风障，雾沈云暝。远岫四呈青欲滴，长空一抹明于镜。更天教、老子放眉头，边烽静。
数本菊，香能劲。数朵桂，香尤胜。向尊前一笑，几多清兴。安得便如彭泽去，不妨且作山翁酩。尽古今、成败共兴亡，都休省。
满江红
痴霭顽阴，风扫尽、安排今夕。便放出、一轮金镜，皎然虚碧。照彻肺肝明似水，是中空洞无他物。倚亭皋、搔首问天公，天应识。
人共景，都非昔。君共我，俱成客。且相逢一笑，笙歌箫笛。老去可怜杯酒减，醉来谩把阑干拍。便明朝、烟水挂征帆，还相忆。
满江红
客子愁来，闲信马、到涵空阁。谁为我、敛云收雾，青天为幕。八万顷湖如镜静，波神护断东南角。望孤帆、杳杳度微茫，山邀却。
三塞外，纷狐貉。三径里，悲猿鹤。笑鸱夷老子，占他头著。正使百年能几许，看来万事难描摸。问吴王、池馆复何如，霜枫落。
满江红
试马东风，且来问、南枝消息。正小墅、几株斜倚，数花轻拆。自有山中幽态度，谁知世上真颜色。叹君家、五岭我双溪，俱成客。
长塞管，孤城笛。天未晓，人犹寂。有几多心事，露清月白。好把寒英都放了，莫教春讯能占得。问竹篱、茅舍景如何，惟渠识。
满江红
借问如何，春能好、客怀偏恶。消遣底、闲言闲语，近都慵作。岁月从今休点检，江湖自古多流落。倚危亭、目断野云边，孤舟泊。
人事改，人情薄。退后步，争先著。且开尊洗盏，为君斟酌。拂拭凤凰池上景，凄凉猿鹤山中约。更东阳、憔悴到腰围，浑如削。
满江红
玛璃冈头，左酾酒、右持螯食。怀旧处，磨东冶剑，弄清溪笛。望里尚嫌山是障，醉中要卷江无滴。这一堆、心事总成灰，苍波客。
叹俯仰，成今昔。愁易揽，欢难觅。正平芜远树，落霞残日。自笑频招猿鹤怨，相期早混渔樵迹。把是非、得失与荣枯，虚空掷。
满江红
芳景无多，又还是、乱红飞坠。空怅望、昭亭深处，家山桃李。柳眼药心都脱换，蜂须蝶翅难沾缀。谩相携、一笑竞良辰，春醪美。
金兽爇，香风细。金凤拍，歌云腻。尽秦箫燕管，但逢场尔。只恐思乡情味恶，怎禁寒食清明里。问此翁、不止四宜休，翁归未。
满江红
聊把芳尊，殷勤劝、斜阳休坠。吾老矣，难从仙客，采丹丘李。且趁风光一百五，园林尚有残红缀。更忉忉、百舌对般春，声能美。
鸾钗绊，游丝细。鸳袖惹，香尘腻。想吴姬越女，踏青才尔。争似江南樗枥社，俚歌声拂行云里。又枝头、梅子正酸时，莺知未。
满江红
楼观峥嵘，浑疑是、天风吹坠。金屋窈，几时曾贮，粗桃凡李。镜断钗分人去后，画阑文砌苍苔缀。想当年、日日醉芳丛，侯鲭美。
春水涨，鳞鳞细。春草暗，茸茸腻。算流连光景，古犹今尔。椿菌鸠鹏休较计，倚空一笑东风里。喜知时、好雨夜来稠，秧青未。
满江红
问海棠花，谁留恋、未教飘坠。真个好，一般标格，聘梅双李。怯冷拟将苏幕护，怕惊莫把金铃缀。望铜梁、玉垒正春深，花空美。
非粉饰，肌肤细。非涂泽，胭脂腻。恐人间天上，少其伦尔。西子颦收初雨后，太真浴罢微暄里。又明朝、杨柳插清明，鹃归未。
满江红
试问平生，几番见、中秋明月。今老矣，一年紧似，一年时节。底事层阴生障碍，不教玉界冰壶彻。莫姮娥、嫌此白头翁，心肠别。
风动处，浮云揭。云绽处，清光泄。倩何人扫荡，大家澄澈。且掉悲欢离合事，相逢只怕尊中竭。放儿童、今夜上青霄，探蟾穴。
满江红
丹桂重开，向此际、十分香足。最好处，云为莫护，雨为膏沐。树杪层层如宝盖，枝头点点犹金粟。算人间、天上更无花，风流独。
玉坛畔，仙娥簇。玉梁上，仙翁掬。叹吾今老矣，两难追逐。休把淹留成感慨，时闲赏玩时闲福。怕今宵、芳景便凋零，高烧烛。
满江红
岁岁重阳，何曾是、两般时景。人自有、悲欢离合，晦明朝暝。日月湖边来往艇，楼台水底参差影。又何妨、时暂狎沧波，轻鸥并。
闲顿放，朱门静。新结里，朱帘整。尽百年人事，移场换境。欲插黄花身已老，强倾绿醑心先醒。羡游鱼、有钓不能收，钩空饼。
满江红
安晚堂前，梅开尽、都无留萼。依旧是、铁心老子，故情堪托。长恐寿阳脂粉污，肯教摩诘丹青摸。纵沉香、为榭彩为园，难安著。
高节耸，清名邈。繁李俗，粗桃恶。但山矾行辈，可来参错。六出不妨添羽翼，百花岂愿当头角。尽暗香、疏影了平生，何其乐。
满江红
犹记长安，共攀折、琼林仙萼。人已去，年年梅放，怨怀谁托。和靖吟魂应未醒，补之画手何能摸。更堪怜、老子此时来，愁难著。
云昼晚，烟宵邈。春欲近，风偏恶。早阑干片片，飘零相错。邂逅聊拚花底醉，迟留莫管城头角。且起居、魏卫国夫人，闻安乐。
满江红
问信江梅，渐推出、红苞绿萼。堪爱处，平生怀抱，岁寒为托。瘦骨皱皮犹老硬，孤标独韵难描摸。怕东君、压住等春来，鞭先著。
止渴事，风烟邈。和羹事，风波恶。想翠禽啁哳，笑他都错。争似花开颓醉玉，月天更引霜天角。便一年、强作十年人，山中乐。
满江红
饤饾残花，也随分、红红白白。缘底事，春才好处，又成轻别。芳草凄迷归路远，子规更叫黄昏月。倚阑干、触处是浓愁，凭谁说。
我不厌，尊箓挈。君莫放，笙歌彻。自河南丞相，有兹宾客。一笑何曾千古换，半醺便觉乾坤窄。怕转头、天际望归舟，江山隔。
满江红
镇日山行，人倦也、马还无力。游历处，总堪图画，足供吟笔。涧水绿中声漱玉，岭云白外光浮碧。信野花、啼鸟一般春，今方识。
真可羡，林泉客。真可叹，尘埃役。想希夷冷笑，我曹踪迹。七十二峰神物境，几千万壑仙人室。待身名、办了却归来，相寻觅。
满江红
衮衮青春，都只恁、堂堂过了。才解得，一分春思，一分春恼。儿态尚眠庭院柳，梦魂已入池塘草。问不知、春意到花梢，深多少。
花正似，人人小。人应似，年年好。奈吴帆望断，秦关声杳。不恨碧云遮雁绝，只愁红雨催莺老。最苦是、茅店月明时，鸡声晓。
满江红
天顾坤维，烦紫气、来从南斗。鞭才定，匆匆塞上，咏薇吟柳。少借日边霖雨望，教知天下风云手。听吾民、争说近年无，前朝有。
平安夜，舒长昼。笳鼓静，笙歌奏。记西湖五月，藕花时候。待把雁门冠带了，归来麟阁丹青旧。放蜀山、万点入樽罍，为君寿。
满江红
姑射山人，仙去后、唯存标格。犹赖有、墨池老手，草玄能白。留得岁寒风骨在，岂烦造化栽培力。有世间、肉眼莫教看，非渠识。
元不夜，枝何月。元未腊，花何雪。最孤高不受，多情轻折。只有暗香天靳予，黄金作指难为术。更若将、解语付真真，空成色。
满江红
老去生涯，都付与、一丘一壑。功名事，惭非好手，几逢危著。走马斗鸡年少趣，椎牛酾酒军中乐。到而今、浑似梦中看，休休莫。
江湖路，西风恶。霄汉志，秋云薄。更那堪州铁，铸成重错。当贵买臣毋足羡，知非伯玉真能觉。问心期、应有海翁鸥，山人鹤。
满江红
竹马同游，平生志、相期霄壑。今老矣，儒冠宁误，戎装徒著。卷起鲸鲵江海事，放教禽鸟山林乐。问尚堪、舞剑渡河无，公应莫。
粟可饭，衣从恶。秫可酒，茶胜薄。但此身长健，老天不错。竹院昼闲参内景，蒲团夜坐披圆觉。愿此生、无愧北山猿，西湖鹤。
满江红
小小池亭，仿佛似、洛川岩壑。天付与、老身游戏，余生吃著。剩喜酒能消世虑，翻疑书解妨人乐。听两翁、白雪寄新词，愁言莫。
毋自叹，蒿莱恶。甘自味，齑盐薄。对乱花丛竹，翠红交错。元亮悦闻亲友话，羲之常恐儿曹觉。望碧云、休忆女乘鸾，人骑鹤。
满江红
既作闲人，便应付、此身沟壑。不应更，将愁半点，寸心中著。责子渊明徒自苦，忧君范老何时乐。纵一嘲、一咏欲奚为，何如莫。
不自鄙，葵蔬恶。还肯荐，茅柴薄。任侯门海陆，杂陈珍错。有暇盍联车骑过，相忘勿遣诗情觉。怕家僮、无处买莼鲈，烹琴鹤。
满江红
荡节将行，愿隰尽、花毡铺白。人羡道、青丝辔整，红蕖幕出。宇宙中间无点翳，水天上下俱同色。向个中、著此玉为人，真英特。
元自得，融和力。浑不管，凝寒极。看福星临照，政敷民格。且访桃源仙世界，伫传梅驿春消息。定明年、拜表贺端闱，螭坳立。
满江红
才过新正，能几日、海棠开了。将谓是、睡犹未足，嫣然何笑。一片殷红新锦样，天机知费春多少。更芳期、不待燕黄昏，莺清晓。
花旧说，南昌好。花宜占，东风早。想香霏地近，融和偏巧。佳句流传千古在，石湖不见坡翁老。倩何人、寄驿报家山，教知道。
满江红
自入春来，花信费、几番风了。先付与、红妆万点，苍颜一笑。旧说沈香亭北似，今虽濯锦江头少。最可人、枝上月笼春，烟含晓。
亨会称，花王好。嘉聘惜，梅兄早。对芳容细玩，天然新巧。羯鼓不须催太甚，霓裳易散梨园老。任杜鹃、犹自殿韶华，呼殷道。
满江红
明日生初，还知否、明年六十。嗟老矣、满头都缟，寸心犹赤。三十载间尘土债，几千里外风涛役。赖君天、许放故山归，恩无极。
出而作，入而息。美可茹，鲜可食。任浩书空咄，禹笑人寂。断国谋王非我事，抱孙弄子聊吾适。且从今、时复一中之，杯中物。
满江红
立雪寒窗，照肝胆、了然明白。浑似得、齐宫气象，郢楼颜色。天籁无声随物应，阳春有脚从中入。与邦人、稽首谢天工，元冥德。
人正作，潇湘客。谁谓有，蓝关役。对江天暮景，鹅溪描出。银浪卷飞鸥一片，玉枝擎重龙千尺。羡联镳、曾作岳峰游，前方伯。
满江红
把绣成吟，真压倒、古之元白。佳句有、雪车冰柱，曾无矜色。一点不留烟火气，诗脾时有清风入。更岭边、多少活人恩，于公德。
公自是，朝天客。应笑我，为人役。看时犹多事，公须一出。琅腹细披忠抱寸，龙颜密侍天威尺。借笔端、从此润皇猷，翰林伯。
满江红
听彻惊乌，起览镜、顿添头白。曾不见、江南人寄，一枝春色。风卷龙鳞残甲下，山无虎迹新蹄入。罄冰天、桂海使同风，修文德。
三十载，江湖客。千万里，关山役。且付之杯酒，何愁西出。天女花边浑似剪，志公杖上平如尺。把富贫、都作一般看，何什伯。
满江红
草草春盘，那敢赋、丝青玉白。湘波动、应怀归思，柳催行色。冻逐寒梢残雪解，暖随野烧轻烟入。举人间、无物不光辉，东皇德。
莺燕报，朱门客。乌兔老，红尘役。羡翠轺多暇，彩花新出。捧日东城行应制，去天只隔城南尺。趁五更、桦烛向端闱，班常伯。
满江红
万紫千红，都不似、玉奴一白。三数萼、有冰霜操，无脂粉色。长共竹君松友伴，岂容蝶使蜂媒入。似惠和、伊任与夷清，兼三德。
能洁己，能娱客。成子后，调羹役。更岁寒风味，时然后出。春浅吹回羌管寸，夜阑吟费花笺尺。炯使星、两两月黄昏，真诗伯。
满江红
今岁垂弧，欲自寿、一辞莫措。何可拟、翁头如雪，香山白傅。首夏一番罹重病，去秋数月撄狂虏。赖天公、肯为保余生，逢初度。
今幸释，千钧负。尤可喜，归田去。但蹒跚勃窣，龙钟如许。薇柳诸关成底事，菊松三径犹堪主。办篮舆、尚可檄渔樵，盟鸥鹭。
满江红
苍石横筇，松风外、自调龟息。浑不记、东皋秋事，西湖春色。底处未嫌吾辈在，此心说与何人得。向海棠、烂醉过清明，酬佳节。
君莫道，江鲈忆。吾自爱，山泉激。尽月明夜半，杜鹃声急。人事略如春梦过，年光不啻惊弦发。怕醒来、失口问诸公，今何日。
满江红
人似梅花，峭玉立、岁寒风节。新圃辟、种梅千树，幻成南雪。池碎瀑声荷捧雨，径涵秋影篁筛月。唤石君、错落坐庭前，红尘绝。
嫌聒耳，琴筝戛。慵著眼，俳优狎。但一觞一咏，放怀开阔。涌地池亭工掩映，擎天柱石觇施设。待枝头、金颗可调羹，休轻折。
满江红
云气楼台，分一派、沧浪翠蓬。开小景、玉盆寒浸，巧石盘松。风送流花时过岸，浪摇晴练欲飞空。算鲛宫、祗隔一红尘，无路通。
神女驾，凌晓风。明月佩，响丁东。对两蛾犹锁，怨绿烟中。秋色未教飞尽雁，夕阳长是坠疏钟。又一声、欸乃过前岩，移钓篷。
满江红
结束萧仙，啸梁鬼、依还未灭。荒城外、无聊闲看，野烟一抹。梅子未黄愁夜雨，榴花不见簪秋雪。又重罗、红字写香词，年时节。
帘底事，凭燕说。合欢缕，双条脱。自香消红臂，旧情都别。湘水离魂菰叶怨，扬州无梦铜华阙。倩卧箫、吹裂晚天云，看新月。
满江红
竹下门敲，又呼起、胡蝶梦清。闲里看、邻墙梅子，几度仁生。灯外江湖多夜雨，月边河汉独晨星。向草堂、清晓卷琴书，猿鹤惊。
宫漏静，朝马鸣。西风起，已关情。料希音不在，女瑟娲笙。莲荡折花香未晚，野舟横渡水初晴。看高鸿、飞上碧云中，秋一声。
满江红
露浥初英，早遗恨、参差九日。还却笑、萸随节过，桂凋无色。杯面寒香蜂共泛，篱根秋讯蛩催织。爱玲珑、筛月水屏风，千枝结。
芳井韵，寒泉咽。霜著处，微红湿。共评花索句，看谁先得。好漉乌巾连夜醉，莫愁金钿无人拾。算遗踪、犹有枕囊留，相思物。
满江红
翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情，供吟笔。
闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。
满江红
落枕鸿声，龙山梦、蓦然惊觉。还堪喜、木樨香底，鹊声翻晓。弄雨未成霜意懒，望寒先怯山容老。最难逢、无一点西风，惊乌帽。
竹叶酒，倾杯小。橙齑鲙，银盆好。称良辰欢宴，及今年少。须信从来黄菊寿，未应便放青霜恼。但看花、日日是重阳，金尊倒。
满江红
修茂堂深，芳尘满、沈烟一朵。帘半卷，好风催晓，晴光才破。新润顿教萱草鬯，轻寒未放酴醿过。称鱼轩、容与寿如山，群仙贺。
琴帏底，声调和。庭阶下，儿孙大。喜新来咿喔，又还添个。总是人生如意处，休将时事关眉锁。趁莺花、时节绮罗筵，年年作。
满江红
目断江横，相思字、难凭雁足。从别后、倦歌慵绣，悄无拘束。烟柳翠迷星眼恨，露桃红沁霞腮肉。傍琐窗、终日对文枰，翻新局。
频暗把，归期卜。芳草恨，阑干曲。谢多情海燕，伴愁华屋。明月自圆双蝶梦，彩云空伴孤鸾宿。任画帘、不卷玉钩闲，扬花扑。
满江红
七荚新春，问底事、以人为日。记贞观、郑公恰至，名因人得。况是今朝生上相，老天著意尤端的。便唤为、人日岂徒哉，公人杰。
宇宙要，公扶植。善类要，公收拾。愿我公千岁，长陪丹极。山立扬休人正健，耐寒彩胜篸华发。看年年、天际不曾阴，真奇特。
满江红
春色三分，怎禁得、几番风力。又早见、亭台绿水，柳摇金色。满眼春愁无著处，知心惟有幽禽识。望青山、目断夕阳边，孤云隔。
琴酒我，成三一。湖外舫，山头屐。且莫教春去，乱红堆积。记得年时陪宴赏，重门深处桃花碧。待修书、欲寄楚天遥，无行客。
满江红
淡淡胭脂，似褪向、景阳鸳石。依然是、春睡未足，捧心犹癖。藉甚不禁君再顾，嫣然却记渠初拆。黯销魂、欲尽更堪怜，终难得。
犹记是，卿卿惜。空复见，谁谁摘。但当时一笑，也成陈迹。我懒花残都已往，诗朋酒伴犹相觅。听连宵、又雨又还晴，鸠鸣寂。
满江红
何许相求，且不是、南温北石。也欲学、绝交高论，自陈余癖。万里鱼书长记忆，十年波浪伤离拆。算此舟、不是剡溪舟，空回得。
非出处，何须惜。非瑕类，何须摘。看雪销鸿去，有何留迹。安石岂无同乐意，玄真不是朝廷觅。但眼前、真率暂相违，歌声寂。
满江红
莺语依然，但春去、人间无约。谁念我、吟情憔悴，醉魂落魄。尽日只将行卷续，有时自整残棋著。向黄昏、细雨闷无憀，青梅落。
南又北，相思错。朝异暮，人情薄。漫踌躇在目，奢华如昨。海底月沈天上兔，辽东人化扬州鹤。记龙云、波浪岂能平，天难托。
满江红
十岁儿童，看骑竹、花阴满城。与新第、桐乡孙子，高下齐生。倚枕不寻柯下梦，举头自爱橘中名。但有时、米价问如何，公助平。
东西塾，听书声。长短卷，和诗成。总神仙清福，前辈家庭。试问凌烟图相国，何如洛寺写耆英。甚天公、属意富民侯，银信青。
满江红
秋水涓涓，情渺渺、美人何许。还记得、东堂松桂，对床风雨。流水桃花西塞隐，茂林修竹山阴路。二十年、历历旧经行，空怀古。
评砚品，临书谱。笺画史，修茶具。喜一愚天禀，一闲天赋，百战征求千里马，十年饾饤三都赋。问何如、石鼎约弥明，同联句。
满江红
楼倚虚空，觉人世、不知何处。人缥缈、半檐星斗，一窗风露。潮退沙平凫雁静，夜深月黑鱼龙怒。把清樽、独自笑余生，成何事。
尘埃外，谈高趣。烟波上，题诗句。这美景良宵，且休虚度。梦觉宦情甜似蜡，老来况味酸如醋。念儿曹、南北几时归，情朝暮。
满江红
一个兰舟，双桂桨、顺流东去。但满目、银光万顷，凄其风露。渔火已归鸿雁汊，棹歌更在鸳鸯浦。渐夜深、芦叶冷飕飕，临平路。
吹铁笛，鸣金鼓。丝玉脍，倾香醑。且浩歌痛饮，藕花深处。秋水长天迷远望，晓风残月空凝伫。问人间、今夕是何年，清如许。
满江红
天上人家，醉王母、蟠桃春色。被午夜、漏声催箭，晓光侵阙。花覆千官鸾阁外，香浮九鼎龙楼侧。恨黑风、吹雨湿霓裳，歌声歇。
人去后，书应绝。肠断处，心难说。更那堪杜宇，满山啼血。事去空流东汴水，愁来不见西湖月。有谁知、海上泣婵娟，菱花缺。
满江红
一霎浮云，都掩尽、日无光色。遥望处、浮图对峙，梵王新阙。燕子自飞关北外，杨花闲度楼西侧。慨金鞍、玉勒早朝人，经年歇。
昭君去，空愁绝。文姬去，难言说。想琵琶哀怨，泪流成血。蝴蝶梦中千种恨，杜鹃声里三更月。最无情、鸿雁自南飞，音书缺。
满江红
客子光阴，又还是、杏花阡陌。欹枕听、一窗夜雨，怎生禁得。银蜡痕消珠凤小，翠衾香冷文鸳拆。叹人生、时序百年心，萍踪迹。
声不断，楼头滴。行不住，街头屐。倩新来双燕，探晴消息。可煞东君多著意，柳丝染出西湖色。待牡丹、开处十分春，催寒食。
满江红
如此风涛，又断送、一番蒲节。何处寄、黍筒彩线，龙馋蛟啮。已矣骚魂招不返，兰枯蕙老余香歇。俯仰间、万事总成陈，新愁结。
梅子雨，荷花月。消几度，头如雪。叹英雄虚老，凄其一吷。回首百年歌舞地，胥涛点点孤臣血。问长江、此恨几时平，茫无说。
满江红
脂雨东流，觉春去、绿阴如幄。尝记得、桃花碧径，自怜幽独。日暮碧云空冉冉，摘花小袖犹依竹。望江南、草色欲连天，人江北。
谁共翦，西窗烛。谁共度，西园曲。甚采香情懒，楚骚谁续。海远休寻双燕信，夜长争忍孤鸾宿。夹缃签、曾有旧题诗，镫前读。
满江红
近日衰迟，但随分、蜗涎自足。底须共、红尘争道，顿荒松菊。壮志已荒圯上履，正音恐是沟中木。又安知、幕下有词人，归心速。
书尚在，怜鱼腹。珠何处，惊鱼目。且依然诗思，灞桥人独。不用回头看堕甑，不愁抱石疑非玉。忽一声、长啸出山来，黄粱熟。
满江红
老子今年，多准备、吟笺赋笔。还自喜、锦囊添富，顿非畴昔。书册琴棋清队仗，云山水竹闲踪迹。任醉筇、游屐过平生，千年客。
回首梦，东隅失。乘兴去，桑榆得。且怡然一笑，探梅消息。天下神仙何处有，神仙只向人间觅。折梅花、横挂酒壶归，白鸥识。
满江红
南浦绿波，只断送、行人行色。虽只是、鹏搏九万，天池春碧。鸾侣凤朋争快睹，鸥盟鹭宿空曾识。到玉堂、天上念西江，今非昔。
公去也，宁怀别。人感旧，情空切。但岁寒松柏，相期茂悦。好在莫偿尘土债，风流宁可金门客。俯人间、大暑少清风，多炎热。
满江红
春欲来时，长是与、江梅花约。又还向、竹林疏处，一枝开却。对酒渐惊身老大，看花应念人离索。但十分、沉醉祝东君，长如昨。
芳草渡，孤舟泊。山敛黛，天垂幕。黯销魂、无奈暮云残角。便好折来和雪戴，莫教酒醒随风落。待殷勤、留此记相思，谁堪托。
满江红
怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。
靖康耻，犹未雪。臣子恨，何时灭。驾长车踏破，贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。
满江红
遥望中原，荒烟外，许多城郭。想当年、花遮柳护，凤楼龙阁。万岁山前珠翠绕，蓬壶殿里笙歌作。到而今，钱骑满效几，风尘恶。
兵安在，膏锋锷。民安在，填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。
满江红
南郭新居，忆乡社、久成疏隔。乘暇日、风吹衣袂，花迎村陌。果核鸡豚张燕豆，儿童父老联宾席。想笋舆、到处水增光，山添色。
应情念，天涯侄。随官牒，飘萍迹。叹离多聚少，感今思昔。鬓影羞临湘水绿，梦魂常对屏山碧。凭画栏、搔首望归云，情无极。
满江红
卷尽珠帘，楚天迥、阑干几曲。最好是、瑶台归路，月翻银屋。深院数枰风入座，高楼一喷云横玉。看橘林、霜浅未全黄，犹悬绿。
悠然意，渊明菊。真如指，国师竹。者是非识破，都无荣辱。不管浮生如蝶梦，从教万事添蛇足。坐西昆、一笑八千秋，蟠桃熟。
满江红
秀野诗翁，念故山、十年乖隔。聊命驾、朱门旧隐，绿槐新陌。好雨初晴仍半暖，金釭玉斝开瑶席。更流传、丽藻借江天，留春色。
过里社，将儿侄。谈往事，悲陈迹。喜尊前现在，镜中如昔。两鬓全期烟树绿，方瞳好映寒潭碧。但一年、一度一归来，欢何极。
满江红
跳出红尘，都不愿、是非荣辱。垂钓处、月明风细，水清山绿。七里滩头帆落尽，长山泷口潮回速。问有谁、特为上钩来，刘文叔。
貂蝉贵，无人续。金带重，难拘束。这白麻黄纸，岂曾经目。昨夜客星侵帝座，且容伸脚加君腹。问高风、今古有谁同，先生独。
满江红
灯夕筵开，人物共、英词三绝。环坐处、袖中珠玉，郢中春雪。红烛星繁销夜漏，紫霞香满催歌拍。算新年、何处不风光，三山别。
云表殿，千层结。花藉锦，添明月。更浮屠七塔，万枝争发。多谢一天驱宿霭，故教三日成佳节。更何须、海上觅蓬莱，真仙阙。
满江红
乐禁初开，平地耸、海山清绝。千里内、欢声和气，可融霜雪。盛事总将椽笔记，新歌翻入梨园拍。道古来、南国做元宵，今宵别。
灯万碗，花千结。星斗上，天浮月。向玉绳低处，笙箫高发。人物尽夸长乐郡，儿童争庆烧灯节。疑此身、清梦到华胥，朝金阙。
满江红
瑞霭秋空，银河里、非烟非雾。应想是、岳钟神秀，再生伊传。昨夜五云随梦入，今朝万象朝元去。正六星、炳炳耀文昌，循初度。
五马贵，多文富。人品异，心期古。似冰清瑶水，玉森元圃。天子方将循异政，灵孙又合为霖雨。问汾阳、几考在中书，从今数。
满江红
快阁东西，鸥边问、晚晴可喜。鸥解语、既盟之后，两翁曾倚。笛弄惯听黄鲁直，履声深识徐渊子。添我来、相对两忘机，真相似。
也不种，闲桃李。也不玩，佳山水。有新诗字字，爱民而已。一片心闲秋水外，三年人在春风里。涨一篙、江水送归鸿，明朝是。
满江红
着意留春，留不住、春归难恋。最苦是、梅天烟雨，麦秋庭院。嫩竹阴浓莺出谷，柔桑采尽蚕成茧。奈沉腰、宽尽有谁知，难消遣。
幽阁恨，双眉敛。香笺寄，飞鸿远。向风帘羞见，一双归燕。翠被闲将情做梦，青楼赚得恩成怨。对尊前、莫惜唤琼姬，持杯劝。
满江红
过了烧灯，杨柳外、无边春色。庆初度、香浮东阁，瑞呈南极。翰墨场中推老手，曾魁多士催勍敌。到而今、官簿在天台，神仙籍。
和月倚，南坡石。滴露点，床头易。看白头红颊，目光摇碧、富贵康强仍有子，人生似此应难得。更摩挲、铜狄说当年，真消息。
满江红
凤历更端，才信宿、年华方好。深院宇、祥风飘荡，瑞烟缭绕。闻道君侯当诞日，欢声解压春寒峭。更九衢、烟火近元宵，闻嬉笑。
人正在，蓬莱岛。烧绛蜡，斟清醥。听清歌丰曲，一声云杪。奠枕江淮无一事，留都宫殿千门晓。看赐环、千岁侍君王，人难老。
满江红
夜半天风，吹佩玉、列仙初度。又恰是、人间六月，叶蓂方吐。黄纸除书惊乍到，青毡旧物欣重睹。拥皇华、玉节待清秋，江南去。
招壮士，增玉旅。漕廪粟，资淮浦。济江南嘉绩，久闻当宁。明弼堂前山满眼，来鸿庭后花无数。看召环、即到寿星边，朝明主。
满江红
玉帐西来，道前是、绣衣使者。游览处、秋风鼓吹，自天而下。湘水得霜清可鉴，巫峰过雨森如画。有神仙、佳致在胸襟，真潇洒。
荆洲宝，元无价。夔门政，长多暇。听谈兵樽俎，百川倾泻。此日寿觞容我劝，他年枢柄远公把。趁桂花、时节去朝天，香随马。
满江红
暝霭黄昏，灯檠上、荧荧初炙。银焰袅、孤光分夜，寸心凝碧。留照娇颜欢笑偶，上元庆赏嬉游夕。笑聚萤、积雪与偷光，寒儒忆。
蝶眷恋，成何得。花传喜，知何日。听邻家昨夜，扣阍谁觅。焰短始知新月上，摇红孤馆因风急。恨那人、别后不成眠，时时剔。
满江红
八十归来，方岩下、几竿修竹。柴门外，沙铺软路，水流清玉。栽接新来桃与李，安排旧日松和菊。过小桥、作个看山楼，千峰绿。
收笔砚，藏棋局。酒莫饮，经须读。但平平放下，顿超凡俗。独睡已无年少梦，闲吟不唱他家曲。算人生、万事苦无多，相将足。
满江红
赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许。
江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。
满江红
风送清篙，沿流溯、武夷九曲。回首处，虹桥无复，幔亭遗屋。翠壁云屏临钓石，银河雪瀑飞寒玉。想当年、铁笛倚林吹，秋空绿。
褰荇带，支筇竹。披荷芰，餐椒菊。问丹崖碧岭，底堪重辱。青笈不妨娱老眼，乌靴未许污吾足。恰仙游，一枕梦醒来，胡麻熟。
满江红
衮衮诸公，嗟独冷、先生宦薄。夸甲第、纷纷梁肉，谩甘寥寞。道出羲皇知有用，才过屈宋人谁若。剩得钱、沽酒两忘形，更酬酢。
清夜永，开春酌。听细雨，檐花落。但高歌不管，饿填沟壑。司马逸才亲涤器。子云识字终投阁。且生前、相遇共相欢，衔杯乐。
满江红
看尽公卿，都输与、云山居士。肯掉了、龙章金印，归来闾里。云染笔头成五色，山来胸次堆空翠。更结庐、近在白鸥边，弄烟水。
祗恐怕，明天子。黄纸唤，先生起。教依前插脚，孔弯丛里。岩壑烟沙真作戏，貂蝉衮绣从兹始。酌凤凰、沁沼九天桨，三千岁。
满江红
晓色朦胧，佳色在、黄堂深处。记当日、霓旌飞下，鸾翔凤翥。兰省旧游隆注简，竹符新剖宽优顾。有江南、千里好溪山，留君住。
牙板唱，花烟舞，云液滑，霞觞举。顾朱颜绿鬓，年年如许。见说相门须出相，何时再筑沙堤路。看便飞、丹诏日边来，朝天去。
满江红
举扇西风，又十载、重游秋浦。对旧日、江山错愕，鬓丝如许。世事兴亡空感慨，男儿事业谁堪数。被老天、开眼看人忙，成今古。
江上路，喧鼙鼓。山中地，纷豺虎。谩乾坤许大，著身何处。名利等成狂梦寐，文章亦是间言语。赖双投、酒熟蟹螯肥，忘羁旅。
满江红
细数班行，阿谁是、调元手段。君不见、当涂往岁，饥民流散。天幸立庵来歇焉，留心济粜无遗算。未须臾、千里复安居，无愁欢。
公与相，天皆愿。天施报，如符券。看青州阴骘，富公公案。已筑新堤旌异数，便膺虚席非常眷。待明年、孤矢再垂门，蒙宣劝。
满江红
七十人稀，尝记得、少陵旧语。谁知道、五园庵主，寿今如许。书底青瞳如月样，镜中黑鬓无双处。与人间、世味不相投，神仙侣。
文汉史，诗唐句。字晋帖，碑周鼓。这千年勋业，一年一部。晔晔紫芝商隐皓，猗猗绿竹淇瞻武。问先生、何处更高歌，凭椿树。
满江红
倦绣人间，恨春去、浅颦轻掠。章台路，雪粘飞燕，带芹穿幕。委地身如游子倦，随风命似佳人薄。欢此花、飞后更无花，情怀恶。
心下事，谁堪记。怜老大，伤飘泊。把前回离恨，暗中描摸。又趁扁舟低欲去，可怜世事今非昨。看等间、飞过女墙来，秋千索。
满江红
袅娜身材，经行处、金莲涉足。晨妆罢，黛眉新晕，素腰如束。丹脸匀红香在臂，秀肌腻滑凉生肉。记那回、同赌选花图，赢全局。
相思病，休殢卜。辜负却，杨枝曲。漫榴花堆火，翠阴笼屋。菡萏方池间艳蕊，画堂未许归云宿。任利名、踪迹久尘埃，教谁扑。
满江红
困顿春眠，无情思、梦魂飘泊。檐外雨、霏霏冉冉，乍晴还落。山黛四围频入眼，柳丝一缕低荣阁。念沈郎、多感更伤春，腰如削。
风入户，香穿箔。花似旧，人非昨。任游蜂双燕，经营拂掠。海阔锦鱼传不到，洞深紫凤期难约。谩彩笺、牙管倚西窗，题红叶。
满江红
人物英雄，更独抱、无双才气。年正壮，文章武略，尽曾留意。破胆欲凭胸内甲，清原宴启舟中誓。笑区区、燕雀不能知，青云志。
封侯貌，神人比。社下手，须荣试。况相门出将，君家常事。斗印垂金他日贵，寿杯浮玉今朝醉。看年年、南极倍明时，春明媚。
满江红
老火西流，风露洗、银湾一色。还又近、半秋天气，月将成魄。玉燕来时清梦觉，书麟游处飞仙谪。问东南、一尉着斯人，如何得。
君不学，吴门卒。君不问，长安狄。且持杯半揖，楚江鸂鶒。东府西台看历遍，归来绿野盟泉石。却从容、三万六千朝，追元白。
满江红
小驻碧油，公两载、重临初度。满全楚，袭人和气，拍天歌舞。波涌荆江流不断，地连巫峡山无数。指此山、此水诵公恩，难忘处。
民有恨，来何暮。民有愿，归无遽。各相携卧断，衮衣归路。只恐九重劳梦寐，不容十国私霖雨。看便飞、丹诏日边来，朝天去。
满江红
腊近嘉平，谁教放、梅梢弄雪。更为问、霜前甘泽，应何时节。十荚尧蓂开翠羽，一番潘貌蒸红颊。是武夷、六六洞王中，生贤哲。
头未雪，心犹铁。柔不茹，刚难折。个功名怀抱，试看摅发。渌水中间辞地角，绛霄高处朝天阙。管痴儿、事了挂冠归，方华发。
满江红
居士生朝，元来是、湖山胜日。长共荐、霜前篱落，半黄橙橘。酒压浮蛆新旨酽，香浮瑞兽祥烟密。更小蛮、清唱入时宜，声飘逸。
湖海量，冰霜质。年未老，身犹屈。记平生操履，几曾亏失。季野阳秋虽有自，伯仁崆峒原无物。待着君、添个老人星，人间出。
满江红
解语宫商，为谁奏、长生一曲。见说道、宓堂深处，宝香芬馥。月里飞仙云际下，乘鸾来伴凫仙宿。约年年、生日醉冰笋，簪梅玉。
花与貌，争清淑。云共发，斗新绿。尽壶觞为寿，苦无他说。有子有孙真老大，无嗔无妒家和睦。更鸾花、剩着几番封，平生足。
满江红
帘拍风颠，云共雨、商量欲雪。愁不寐、兽炉灰冷，寸肠千结。罗带只贪珠泪擤，金钗不整乌云侧。对菱花、空自敛双蛾，伤离别。
心下事，凭谁说。愁与恨，如山积，被傍人调闻，呢龟成鳖。塞雁来时空怅望，梅花开后无消息。恨薄情、拚却与分飞，还重忆。
满江红
干结青铜，根走石、参天古柏。最好是、苍阴不怕，火云如血。雪里直疑神物护，雨余任待霜皮湿。但只愁、涧底老风烟，无人识。
栋梁用。知难缺。轮囷辈，俱非匹。望长松万丈，徂徕山北，一种刚姿雕样劲，共扶大厦翚斯翼。便作舟、归去也何愁，蓬莱隔。
满江红
休羡莺花，春富贵、韶光九十。最好是、清秋时候，人间何夕。天上紫云车趣驾，殿中青鸟音传实。正女牛、南极一齐明，光相敌。
诗在手，堂趋北。染豪处，池翻黑。看回鸾飞诰，宠封新国。福比箕畴兼备五，寿除彭祖千中一。更好将、大衍数重推，来复日。
满江红
缟兔黔乌，送不了、人间昏晓。问底事、红尘野马，浮生扰扰。万古未来千古往，人生得夫知多少。叹荣华、过眼只须臾，如风扫。
篱下菊，门前柳。身外事，杯中酒。肯教它萧瑟，负持螯手。漠漠江南天万里，白云人望何时到。倚西风、吼彻剑花寒，频搔首。
满江红
海阔何人，工剪水、飞花作雪。刚不北、秋高风劲，露凝霜洁。遍地直疑琼玉砌，对人恍在珠玑侧。比寻常、万翠与千红，浑然别。
梁园内，都休说。蓝关路，堆如积。把行人冻得，头颅如鳖。翡翠帘中杯潋滟，销金帐里姑情息。偶兴来、访戴起山阴，真相忆。
满江红
雪坞霜林，一夜报、春归消息。看是处、春回柳眼，粉匀梅额。和气已欣回北陆，寿星更喜明南极。问四井、节物奉谁欢，辽东客。
熊梦旦，非常日。珠履闹，金钗密。指双溪千顷，共斟琼液。不用殷勤千岁祝，姓名已上神仙籍。但时从、王母借蟠桃，躬亲摘。
满江红
仙苑蟠桃，恰则是、而今初熟。王母遣、飞琼捧献，绛金红玉。笑把九霞鸾凤斝，满斟七宝蒲萄醁。为长庚、此日自天来，殷勤祝。
仙子唱，长生曲。仙客献，长生箓。活千人邓禹，阴功俱足。五鹗即齐公府剡，万羊自有中书禄。更从头、安享八千年，人间福。
满江红
燕子楼中，又捱过、几番秋色。相思处、青年如梦，乘鸾仙阙。肌玉暗消衣带缓，泪珠斜透花钿侧。最无端、蕉影上窗纱，青灯歇。
曲池合，高台灭。人间事，何堪说。向南阳阡上，满襟有血。世态便如翻覆雨，妾身元是分明月。笑乐昌、一段好风流，菱花缺。
满江红
试问琵琶，胡沙外、怎生风色。最苦是、姚黄一朵，移根仙阙。王母欢阑琼宴罢，仙人泪满金盘侧。听行宫、半夜雨淋铃，声声歇。
彩云散，香尘灭。铜驼恨，那堪说。想男儿慷慨，嚼穿龈血。回首昭阳离落日，伤心铜雀迎秋月。算妾身、不愿似天家，金瓯缺。
满江红
王母仙桃，亲曾醉、九重春色。谁信道、鹿衔花去，浪翻鳌阙。眉锁娇娥山宛转，髻梳堕马云欹侧。恨风沙、吹透汉宫衣，余香歇。
霓裳散，庭花灭。昭阳燕，应难说。想春深铜雀，梦残啼血。空有琵琶传出塞，更无环佩鸣归月。又争知、有客夜悲歌，壶敲缺。
满江红
检点春光，阴雨过、三分之一。从头数、元宵灯夕，都无晴日。不碍郊原肥草绿，但漫丘壑沈云黑。那东君、忒煞没网维，春无力。
燕忙甚，泥浑湿。蜂愁甚，脾无密。更两旬又是，梨花寒食。蔫红殷桃吾不较，岂堪浸烂东畴麦。望前村、白鹭衬霞红，探晴色。
满江红
太液芙容，浑不似、旧时颜色。曾记得、春风雨露，玉楼金阙。名播兰簪妃后里，晕潮莲脸君王侧。忽一声、颦鼓揭天来，繁华歇。
龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、於我肯从容，同圆缺。
满江红
太液芙蓉，浑不似、丹青颜色。常记得、春风雨露，玉楼金阙。名播兰簪妃后里，晕生莲脸君王侧。忽一声、颦鼓拍天来，繁华歇。
龙虎散，风云灭。千古恨，凭谁说。对山河百二，泪痕沾血。客馆夜惊尘土梦，宫车晓转关山月。问嫦娥、垂顾肯相容，同圆缺。
满江红
太守风流，管领尽、十分春色。开藩了、万花妆就，舒长化国。太白方观宫锦样，老人又现端门侧。听螺州、千里沸观声，春无极。
龙种贵，蟾宫客。熊轼彦，鱼书直。更精神天赋，寒光停碧。宝箓定膺铜狄数，金樽好按梁州拍。待予环、赤舄映貂蝉，头方黑。
满江红
愁满关山，又吹得、芦花雪深。西楼外、天低水涌，龙挟秋吟。回首人间无此曲，数峰江上落余音。似断云、飞絮两悠悠，何处寻。
江南路，晴又阴，声韵改，泪盈襟。自中郎去后，羽泛商沈。牛背斜阳添别恨，鸾胶秋月续琴心。待醉骑、黄鹤度苍寒，霜满林。
满江红
津鼓匆匆，犹记得、故人相送。春江上、鸟啼花影，马嘶香鞚。情逐阳关金缕断，泪和杨柳春丝重。算别来、几度月明时，相思梦。
山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。
满江红
冷逼疏帘，浑不似、今春寂寞。风雨横，赏心欢事，总如云薄。柳眼花须空点缀，莺情蝶思应萧索。但绕庭、流水碧潺潺，车音邈。
怀往事，孤素约。酒未饮，愁先觉。甚中年滋味，共谁商略。芳草易添闲客恨，垂杨难系行人脚。谩几回、吟遍夕阳红，阑干角。
满江红
新绿池塘，一两点、荷花微雨。人正静，桐阴竹影，半侵庭户。欹枕未圆蝴蝶梦，隔窗时听幽禽语。卷沙帏、随意理琴丝，黄金缕。
鲛绡扇，轻轻举。龙涎饼，微微炷。向水晶宫里，坐消襻暑。剥啄谁敲棋子响，莺儿林里惊飞去。最好是、活水沦新茶，醒春醑。
满江红
五岳三光，钟秀气、笃生人杰。天付与、心肠锦绣，精神冰雪。姓字早登龙虎榜，文书夜直丝纶阁。谢君王、特地掇鸾坡，来闽粤。
几千顷，恩波阔。十万户，欢声浃。看致君尧舜，归班夔契。谈笑扫清沙漠净，弥缝补就苍天缺。愿年年、长醉腊前春，梅梢月。
满江红
归去来兮，要待足、何时是足。荣对辱、饮河鼹鼠，无过满腹。浴月朝霞红赛锦，排云晚岫青如玉。更修筠、与合抱长松，依梅麓。
森画戟，谩符竹。舞袖短，辕驹局。惟茧丝堡障，医疮剜肉。节对开炉应去也，钗头又有长生箓。算归程、恐到荔枝乡，已过熟。
点绛唇
露下风高，井梧宫簟生秋意。画堂筵启。一曲呈珠缀。
天外行云，欲去凝香袂。炉烟起。断肠声里。敛尽双蛾翠。
点绛唇
花信来时，恨无人似花依旧。又成春瘦。折断门前柳。
天与多情，不与长相守。分飞后。泪痕和酒。占了双罗袖。
点绛唇
明日征鞭，又将南陌垂杨折。自怜轻别，拚得音尘绝。
杏子枝边，倚处阑士月。依前缺。去年时节。旧事无人说。
点绛唇
碧水东流，漫题凉叶津头寄。谢娘春意。临水颦双翠。
日日骊歌，空费行人泪。成何计。未如浓醉。闲掩红楼睡。
点绛唇
妆席相逢，旋匀红泪歌金缕。意中曾许。欲共吹花去。
长爱荷香，柳色殷桥路。留人住。淡烟微雨。好个双栖处。
点绛唇
湖上西风，露花啼处秋香老。谢家春草。唱得清商好。
笑倚兰舟，转尽新声了。烟波渺。暮云稀少。一点凉蟾小。
点绛唇
我辈情钟，古来谁似龙山宴。而今楚甸。戏马余飞观。
顾谓佳人，不觉秋强半。筝声远。鬓云吹乱。愁入参差雁。
点绛唇
不用悲秋，今年身健还高宴。江村海甸。总作空花观。
尚想横汾，兰菊纷相半。楼船远。白云飞乱。空有年年雁。
点绛唇
莫唱阳关，风流公子方终宴。秦山禹甸。缥缈真奇观。
北望平原，落日山衔半。孤帆远。我歌君乱。一送西飞雁。
点绛唇
醉漾轻舟，信流引到花深处。尘缘相误。无计花间住。
烟水茫茫，千里斜阳暮。山无数。乱红如雨。不记来时路。
点绛唇
闲倚胡床，庾公楼外峰千朵。与谁同坐。明月清风我。
别乘一来，有唱应须和。还知么。自从添个。风月平分破。
点绛唇
红杏飘香，柳含烟翠拖轻缕。水边朱户。尽卷黄昏雨。
烛影摇风，一枕伤春绪。归不去。凤楼何处。芳草迷归路。
点绛唇
紫雾香浓，翠华风转花随辇。洞天云暖。一片笙歌远。
水展龙舟，忆侍瑶池宴。闲庭院。梦回春半。雪鬓无人见。
点绛唇
浊酒黄花，画檐十日无秋燕。梦中相见。起作南柯观。
镜里朱颜，又减年时半。江山远。登高人健。应问西来雁。
点绛唇
几日无书，举头欲问西来燕。世情梦幻。复作如斯观。
自叹人生，分合常相半。戎虽远。念中相见。不托鱼和雁。
点绛唇
罗带双垂，妙香长恁携纤手。半妆红豆。各自相思瘦。
闻道伊家，终日眉儿皱。不能勾。泪珠轻溜。裛损揉蓝袖。
点绛唇
洞户深沈，起来闲绕回廊转。凤箫声远。小院杨花满。
旧曲重寻，移遍秦筝雁。芳心乱。栏干凭暖。目向天涯断。
点绛唇
我也从来，唤做真个收拾定。据伊情性。怎到如今恁。
撋就百般，终是心肠狠。应难更。是我薄命。不怨奴薄幸。
点绛唇
醉漾轻舟，信流引到花深处。尘缘相误。无计花间住。
烟水茫茫，千里斜阳暮。山无数。乱红如雨。不记来时路。
点绛唇
月转乌啼，画堂宫徵生离恨。美人愁闷。不管罗衣褪。
清泪斑斑，挥断柔肠寸。嗔人问。背灯偷揾。拭尽残妆粉。
点绛唇
莘野寥寥，渭滨漠漠情何限。万重堆案。懒更重经眼。
儿辈休惊，头上霜华满。功名晚。水云萧散。漫就驿亭看。
点绛唇
见面无多，坐来百媚生余态。后庭春在。折取残红戴。
小小兰舟，荡桨东风快。和愁载。缠绵难解。不似罗裙带。
点绛唇
一幅霜绡，麝煤熏腻纹丝缕。掩妆无语。的是销凝处。
薄暮兰桡，漾下苹花渚。风留住。绿杨归路。燕子西飞去。
点绛唇
十二层楼，梦回缥缈非烟里。此情何寄。赖尔荆江水。
莫谓东君，触处逢桃李。留深意。温柔乡里。自有终焉计。
点绛唇
回雁风微，养花浓淡天容好。似春知道。吉梦佳辰到。
共乐春台，携手蓬莱小。同倾祷。愿春不老。岁岁寻芳草。
点绛唇
檀口星眸，艳如桃李情柔惠。据我心里。不肯相抛弃。
哭怕人猜，笑又无滋味。忡忡地。系人心里。一句临岐誓。
点绛唇
台上披襟，快风一瞬收残雨。柳丝轻举。蛛网黏飞絮。
极目平芜，应是春归处。愁凝贮。楚歌声苦。村落黄昏鼓。
点绛唇
征骑初停，酒行莫放离歌举。柳汀莲浦。看尽江南路。
苦恨斜阳，冉冉催人去。空回顾。淡烟横素。不见扬鞭处。
点绛唇
孤馆迢迢，暮天草露沾衣润。夜来秋近。月晕通风信。
今日原头，黄叶飞成阵。知人闷。故来相趁。共结临岐恨。
点绛唇
辽鹤归来，故乡多少伤心地。寸书不寄。鱼浪空千里。
凭仗桃根，说与凄凉意。愁无际。旧时衣袂。犹有东门泪。
点绛唇
九日登高，倚楼人在秋空半。汝江如练。碧影涵云巘。
醉看茱萸，定是明年健。清尊满。菊花黄浅。偏入陶潜眼。
点绛唇
金气秋分，风清露冷秋期半。凉蟾光满。桂子飘香远。
素练宽衣，仙仗明飞观。霓裳乱。银桥人散。吹彻昭华管。
点绛唇
柏叶春醅，为君亲酌玻璃盏。玉箫牙管。人意如春暖。
鬓绿长留，不使韶华晚。春无限。碧桃花畔。笑看蓬莱浅。
点绛唇
手抚归鸿，坐临烟雨帘旌润。气清天近。云日温阑楯。
压玉浮金，一醉留青鬓。风光胜。淡妆人靓。眉黛生秋晕。
点绛唇
何处君家，蟠桃花下瑶池畔。日迟烟暖。占得春长远。
几见花开，一任年光换。今年见。明年重见。春色如人面。
点绛唇
秀岭寒青，冷泉凌乱催秋意。佩环声里。无限真珠碎。
叹我平生，识尽闲滋味。来闲地。为君一醉。万事浮云外。
点绛唇
小院重帘，那回来处花相向。迟迟一饷。记得春模样。
昨夜月明，应照芙蓉帐。空凝望。蜂劳蝶攘。谁在花枝上。
点绛唇
秋晚寒斋，藜床香篆横轻雾。闲愁几许。梦逐芭蕉雨。
云外哀鸿，似替幽人语。归不去。乱山无数。斜日荒城鼓。
点绛唇
浩渺湖天，酒浮黄菊携佳侣。淡烟疏雨。去鲁方怀土。
倾盖相逢，引满哦奇语。山围处。兕觥频举。不醉君无去。
点绛唇
野岸孤舟，断桥明月穿流水。雁声嘹呖。双落行人泪。
去岁吾家，曾插黄花醉。今那是。杖藜西指。看即成千里。
点绛唇
小小葫芦，生来不大身材矮。子儿在内。无口如何怪。
藏得乾坤，此理谁人会。腰间带。臣今偏爱。胜挂金鱼袋。
点绛唇
高柳萧萧，睡余已觉西风劲。小窗人静。淅沥生秋听。
底事多情，欲与流年竞。残云暝。坠巾慵整。独立芝兰径。
点绛唇
缥缈危亭，笑谈独在千峰上。与谁同赏。万里横烟浪。
老去情怀，犹作天涯想。空惆怅。少年豪放。莫学衰翁样。
点绛唇
山上飞泉，漫流山下知何处。乱云无数。留得幽人住。
深闭柴门，听尽空檐雨。秋还暮。小窗低户。惟有寒蛩语。
点绛唇
洞户香凝，宴开特地风烟好。靓妆娟妙。玉雪光相照。
认是桃源，绿水红云绕。真曾到。漾舟人老。应被桃花笑。
点绛唇
山邑新凉，夜堂爽气侵南斗。为谁骧首。月冷冰蛾瘦。
八万二千，雕琢琼瑶手。君知否。待君归后。双照杯中酒。
点绛唇
新月娟娟，夜寒江静衔山斗。起来搔首，梅影横窗瘦。
好个霜天，闲却传杯手。君知否。乱鸦啼后。归兴浓于酒。
点绛唇
高柳蝉嘶，采菱歌断秋风起。晚云如髻。湖上山横翠。
帘卷西楼，过雨凉生袂。天如水。画楼十二。有个人同倚。
点绛唇
秋劲风高，暗知斗力添弓面。靶分筠干。月到天心满。
白羽流星，飞上黄金碗。胡沙雁。云边惊散。压尽天山箭。
点绛唇
密炬高烧，宝刀时翦金花碎。照人欢醉。也照人无睡。
待得灰心，陪尽千行泪。笼纱里。夜凉如水。犹喜长成对。
点绛唇
云透斜阳，半楼红影明窗户。暮山无数。归雁愁还去。
十里平芜，花远重重树。空凝伫。故人何处。可惜春将暮。
点绛唇
沈醉归来，洞房灯火闲相照。夜寒犹峭。信意和衣倒。
春梦虽多，好梦长长少。纱窗晓。凤帏人悄。花外空啼鸟。
点绛唇
霜落吴江，万畦香稻来场圃。夜村舂黍。草屋寒灯雨。
玉粒长腰，沈水温温注。相留住。共抄云子。更听歌声度。
点绛唇
一片南云，定知来做巫山雨。歌声才度。只向风中住。
恼乱襄王，无限牵情处。长天暮。又还飞去。目断阳台路。
点绛唇
花外红楼，当时青鬓颜如玉。淡烟残烛。醉入花间宿。
白发相逢，犹唱当时曲。当时曲。断弦难续。且尽杯中醁。
点绛唇
春入西园，数重花外红楼起。倚阑金翠。人在非烟里。
风月佳时，蓬岛开平地。笙歌沸。画桥灯市。一夜惊桃李。
点绛唇
曲陌春风，谁家姊妹同墙看。映花烘暖。困入茸茸眼。
细马轻衫，倚醉偷回面。垂杨转。坠鞭挥扇。白地肝肠断。
点绛唇
淮海秋风，冶城飞下扬州叶。画船催发。倾酒留君别。
卧倒金壶，相对天涯客。阳关彻。大江横绝。泪湿杯中月。
点绛唇
客梦初回，卧听吴语开帆索。护霜云薄。淡淡芙蓉落。
画舫无情，人去天涯角。思量著。翠蝉金雀。别后新梳掠。
点绛唇
至日春云，万般祥瑞朝来奏。太平时候。乐事家家有。
玉指呵寒，酥点梅花瘦。金杯酒。与君为寿。只愿人长久。
点绛唇
春雨春风，问谁染就江南草。燕娇莺巧。只是参军老。
今古红尘，愁了人多少。尊前好。缓歌低笑。醉向花间倒。
点绛唇
绿径朱阑，暖烟晴日春来早。自家亭沼。不问人寻讨。
携酒提篮，儿女相随到。风光好。醉欹纱帽。索共梅花笑。
点绛唇
燕子风高，小桃枝上花无数。乱溪深处。满地飞红雨。
唤得春来，又送春归去。浑无绪。刘郎前度。空记来时路。
点绛唇
人道长生，算来世上何曾有。玉尊长倒。早是人间少。
四十年来，历尽闲烦恼。如今老。大家开口。赢得花前笑。
点绛唇
楼下清歌，水流歌断春风暮。梦云烟树。依约江南路。
碧水黄沙，梦到寻梅处。花无数。问花无语。明月随人去。
点绛唇
飞雪初晴，晓来佳气生庭户。宝薰笼雾。帘幕香风度。
鹤发龟龄，堂上潘舆驻。花深处。缓歌金缕。莫惜杯频举。
点绛唇
罗幕重重，画堂迎腊和风转。玳筵高展。知是群仙宴。
银鸭香浮，红袖翻歌扇。金杯劝。深深祝愿。争把蟠桃献。
点绛唇
寂寞深闺，柔肠一寸愁千缕。惜春春去。几点催花雨。
倚遍阑干，只是无情绪。人何处。连天衰草，望断归来路。
点绛唇
香冷金炉，梦回鸳帐余香嫩。更无人问。一枕江南恨。
消瘦休文，顿觉春衫褪。清明近。杏花吹尽。薄暮东风紧。
点绛唇
惜别伤离，此生此念无重数。故人何处。还送春归去。
美酒一杯，谁解歌金缕。无情绪。淡烟疏雨。花落空庭暮。
点绛唇
此夜中秋，不向光影门前过。披衣得坐。无佛众生我。
没鼓打皮，借问今几和。还知么。就中两个。鼻孔谁穿破。
点绛唇
不昧本来，太虚明月流辉过。令行独坐。高下都由我。
玉轸园弦，谁对秋风和。还知么。老庞一个。识得机关破。
点绛唇
折脚铛中，二时粥饭随缘过。东行西坐。不识而今我。
坏尽田园，终日且婆和。还知么。锥也无个。肘露衣衫破。
点绛唇
不挂一裘，世间万事如风过。忘缘兀坐。皮袋非真我。
随色摩尼，朱碧如何和。还知么。从来只个。千古扑不破。
点绛唇
荆棘林中，浪夸好手曾穿过。不起于坐。畐塞虚空我。
问路台山，婆子随声和。还知么。石桥老个。些子平窥破。
点绛唇
春浪桃花，禹门三尺平跳过。死生不坐。变化须归我。
山起南云，北雨声相和。还知么。点点真个。块土何曾破。
点绛唇
脱落皮肤，故人南岳峰前过。只知闲坐。千圣难窥我。
明月澄潭，谁唱复谁和。还知么。锦鳞没个。莫触清光破。
点绛唇
绿水池塘，笑看野鸭双飞过。正当呆坐。纫鼻须还我。
尽日张弓，许久无人和。还知么。难得全个。不免须明破。
点绛唇
冰雪肌肤，靓妆喜作梅花面。寄情高远。不与凡尘染。
玉立峰前，闲把经珠转。秋风便。雾收云卷。水月光中见。
点绛唇
无热池南，岁寒亭上开新宴。青山芳甸。尽入真如观。
举酒高歌，人在秋天半。晴空远。寒江影乱。何处飞来雁。
点绛唇
病卧秋风，懒寻杯酒追欢宴。梦游都甸。不改当年观。
故旧雕零，天下今无半。烟尘远。泪珠零乱。怕问随阳雁。
点绛唇
莫问重阳，黄花满地须游宴。休论夷甸。且作江山观。
百岁光阴，屈指今过半。霜天晚。眼昏花乱。不见书空雁。
点绛唇
春蕙秋兰，断岩空谷终难近。何如逸韵。十里香成阵。
倾盖论交，白首情无尽。因君问。新声玉振。更觉花清润。
点绛唇
璧月光辉，万山不隔蟾宫树。金风玉露。水国秋无数。
老子情钟，欲向香中住。君王许。龙鸾飞舞。送到归休处。
点绛唇
明月山头，古香吹堕青林底。世情无味。伴我千岩里。
诗老风流，也向花留意。歌新拟。调高难比。半坐分君醉。
点绛唇
丹凤飞来，细传日下丝纶语。使君归去。已近沙堤路。
风叶露花，秋意浓如许。江天暮。离歌轻举。愁满西山雨。
点绛唇
不假施朱，鹤翎初试轻红亚。为栽堂下。更咏樵人画。
绿叶青枝，辨认诗亏价。休催也。忍寒郊野。留待东坡马。
点绛唇
耐久芳馨，拟将蜂蜡龙涎亚。化工裁下。风韵胜如画。
鼻观先通，顿减沈檀价。思量也。梦游吴野。凭仗神为马。
点绛唇
水绕孤城，乱山深锁横江路。帆归别浦。苒苒兰皋暮。
人在天涯，雁背南云去。空凝伫。凤楼何处。烟霭迷津渡。
点绛唇
香雪飘零，暖风著柳笼丝雨。恼人情绪。春事还如许。
宝勒朱轮，共结寻芳侣。东郊路。乱红深处。醉拍黄金缕。
点绛唇
背壁灯残，卧听檐雨难成寐。井梧飘坠。历历蛩声细。
数尽更筹，滴尽罗巾泪。如何睡。甫能得睡。梦到相思地。
点绛唇
月缺花残，世间乐事难双美。夜来相对。把酒弹清泪。
一点情钟，销尽英雄气。樊笼外。五湖烟水。好作扁舟计。
点绛唇
玉笋持杯，敛红颦翠歌金缕。彩鸳戢羽。未免群鸡妒。
我为情多，愁听多情语。君休诉。两心坚固。云里千条路。
点绛唇
梅雨初晴，画栏开遍忘忧草。兰堂清窈。高柳新蝉噪。
枕上芙蓉，如梦还惊觉。匀妆了。背人微笑。风入玲珑罩。
点绛唇
帐外华灯，翠屏花影参差满。锦衣香暖。苦恨春宵短。
画角声中，云雨还轻散。河桥畔。月华如练。回首成肠断。
点绛唇
绿萼冰花，数枝清影横疏牖。玉肌清瘦。夜久轻寒透。
忍使孤芳，攀折他人手。人归后。断肠回首。只有香盈袖。
点绛唇
解绂朝天，满城桃李繁阴布。彩舟难驻。忍听骊歌举。
协赞中兴，圣意方倾注。从今去。五云深处。稳步沙堤路。
点绛唇
云雨匆匆，洞房当日曾相遇。暂来还去。无计留春住。
宝瑟重调，静听鸾弦语。休轻负。绮窗朱户。好做风光主。
点绛唇
休惜余春，试来把酒留春住。问春无语。帘卷西山雨。
一掬愁心，强欲登高赋。山无数。烟波无数。不放春归去。
点绛唇
翦翦疏花，托根宛在长松底。蔓柯相倚。便有凌霄志。
丹凤忽来，小队迎秋起。留无计。待公归侍。重与分红翠。
点绛唇
花信争先，暗将春意传桃李。寿卿同醉。绿野连珠履。
麟阁丹青，眷注耆英裔。眉间喜。日边飞骑。来促东山起。
点绛唇
寒食今年，紫阳山下蛮江左。竹篱烟锁。何处求新火。
不解乡音，只怕人嫌我。愁无那。短歌谁和。风动梨花朵。
点绛唇
山暗秋云，暝鸦接翅啼榕树。故人何处。一夜溪亭雨。
梦入新凉，只道消残暑。还知否。燕将雏去。又是流年度。
点绛唇
水驿凝霜，夜帆风驶潮生晓。酒醒寒悄。枕底波声小。
好去归舟，有个人风调。君行了。此欢应少。索共梅花笑。
点绛唇
春晓轻雷，采彩洲上清明雨。乱云遮树。暗淡江村路。
今夜归舟，绿润红香处。遥山暮。画楼何许。唤取潮回去。
点绛唇
画阁深围，暖红光里芳林影。暗香成阵。上下花相映。
倒挂疏枝，月落参横冷。休装景。要人酒醒。除是花枝并。
点绛唇
嵩洛云烟，间生真相耆英裔。要知鲐背。难老中和气。
报道玉堂，已草调元制。华夷喜。绣裳貂珥。便向东山起。
点绛唇
清夜沈沈，暗蛩啼处檐花落。乍凉帘幕。香绕屏山角。
堪恨归鸿，情似秋云薄。书难托。尽交寂寞。忘了前时约。
点绛唇
醉泛吴松，小舟谁怕东风大。旧时经过。曾向垂虹卧。
月淡霜天，今夜空清坐。还知么。满斟高和。只有君知我。
点绛唇
小雨堪晴，坐来池上荷珠碎。倬眉浓翠。怎不交人醉。
美盼流觞，白鹭窥秋水。天然媚。大家休睡。笑倚西风里。
点绛唇
扇列红鸾，赭黄日色明金殿。御香葱茜。宝仗香风暖。
咫尺天颜，九奏朝阳管。群臣宴。醉霞凝面。午漏传宫箭。
点绛唇
俊眼犀心，尊前如有乘鸾便。过愁传怨。只许灯光见。
见了重休，河汉明遮断。深深院。乱风飘霰。揉了双罗燕。
点绛唇
一撮檀心，春来还对东君吐。莫随春去。我欲花间住。
燕子衔泥，似向吾人诉。烦相语。九龄风度。流落今何处。
点绛唇
珠幰霜蕤，晚来芬馥清香吐。流莺飞去。应上花梢住。
一曲阳春，聊对东风诉。无多语。韶光暗度。恨到分携处。
点绛唇
宿雨朝寒，芳时又过酴醿了。舞环歌绕。应恨金杯小。
零乱霜蕤，点缀青青草。花间道。曾遭花恼。把酒呼晴昊。
点绛唇
短棹西来，追随不及桃花宴。薰风庭院。明月裁纨扇。
睡起娇慵，想见云鬟乱。双鱼远。欲凭春唤。一觇韦娘面。
点绛唇
透幕穿帘，回风舞态能轻妙。不须相恼。江上春来了。
一阕清歌，唱彻琼楼晓。春工巧。柳颦梅笑。点缀芳菲早。
点绛唇
竹外梅花，檀心玉颊春初透。一池风皱。妙语天生就。
有个人人，袅娜灵和柳。君知否。目成心授。何日同携手。
点绛唇
春意催花，片云又作朝来雨。淡匀深注。红紫纷无数。
社日人家，准拟行春去。痴儿女。倚门凝伫。借问东郊路。
点绛唇
古屋衰杨，淡烟疏雨江南岸。几家村疃。酒旆还相唤。
短棹扁舟，风横河频转。柔肠断。寒鸦噪晚。天共蒹葭远。
点绛唇
流水泠泠，断桥横路梅枝亚。雪花飞下。浑似江南画。
白璧青钱，欲买春无价。归来也。西风平野。一点香随马。
点绛唇
宝勒嘶归，未教佳客轻辞去。姊夫屡鼠。笑听殊方语。
清入回肠，端助诗情苦。春风路。梦寻何处。门掩桃花雨。
点绛唇
瓦枕藤床，道人劝饮鸡苏水。清虽无比。何似今宵意。
红袖传持，别是般情味。歌筵起。绛纱影里。应有吟鞭坠。
点绛唇
借问嫦娥，当初谁种婆娑树。空中呈露。不坠凡花数。
却爱芗林，便似蟾宫住。清如许。醉看歌舞。同在高寒处。
点绛唇
散策芗林，几回来绕团团树。月明风露。平地神仙数。
准拟归来，移近东家住。应相许。为君起舞。直到高寒处。
点绛唇
小阁清幽，胆瓶高插梅千朵。主宾欢坐。不速还容我。
换羽移宫，绝唱谁能和。伊知麽。暂听些个。已觉丝成裹。
点绛唇
秋雨弥空，冷侵窗户琴书润。四檐成韵。孤坐无人问。
壮志消沈，喜入清闲运。常安分。炷烟飘尽。更拨余香烬。
点绛唇
惨惨春阴，画桡寒漾梅风去。冷风吹度。愁入淮山路。
歌扉归期，只恐春城暮。人何处。柳汀烟渚。听尽篷窗雨。
点绛唇
晓日浓阴，冷云遮断山无数。雁飞筝柱。都向愁边去。
帘影沈沈，一缕芳香度。深庭户。且寻欢聚。雪意还成雨。
点绛唇
昏旦交时，个中已有甘香味。咽同真液。便觉温温地。
八一高蟠，光动重楼外。但留意。自然和气。香满昆仑水。
点绛唇
怯雨羞云，翠鬟初按檀槽就。赏心时候。常劝花间酒。
慢捻轻拢，怨感随纤手。胡沙奏。几行红袖。都道谁家有。
点绛唇
不厌频来，探梅选胜湖山里。瑶林琼蕊。真是游方外。
玉殿珠楼，不并人间世。何妨醉。都无寒意。满坐惟和气。
点绛唇
有个庵儿，做来不大元非小。阳光常照。坐卧谁知道。
炼得丹砂，不是人间灶。冲和妙。鹤鸣猿啸。一任西风老。
点绛唇
一气冲融，浩然识取生缘处。敛归灵府。便作真铅柱。
九任玄归，行处龙先虎。山头雨。散成清露。玛瑙生玄圃。
点绛唇
石洞甭寒，柳烟吹散松风静。日华光映。翠水环云径。
道境多闲，不是人间景。谈清净。道师歌咏。花转云房影。
点绛唇
我为劳生，自怜浪迹天涯遍。如今春换。又是孤萍断。
谁信年时，老子情非浅。思量见。画楼天远。花倚夕阳院。
点绛唇
千里欢谣，使君美政高三辅。沸天箫鼓。笑拥锋车去。
卧辙攀辕，漫拟双旌住。还知否。禁林深处。已辟金闺路。
点绛唇
翠幄园林，火云方绽南薰起。玉轮天外。夜色凉如水。
况有清歌，劝我尊浮蚁。拚沈醉。万花丛里。一枕朦胧睡。
点绛唇
曾到蟾宫，玉轮乞得长随手。数声轻叩。已自锵琼玖。
最好长清，浑不惊秋候。歌阑后。那回辞酒。笑把遮檀口。
点绛唇
璧月香风，万家帘幕烟如昼。闹蛾雪柳。人似梅花瘦。
行乐清时，莫惜笙歌奏。更阑后。满斟金斗。且醉厌厌酒。
点绛唇
细雨斜风，上元灯火还空过。下帘孤坐。老去知因果。
风月词情，冷落教谁和。今忘我。静中看破。万事空花堕。
点绛唇
小驻征骖，一尊古寺留君住。六花无数。飞舞朝天路。
上苑繁华，却似词章富。春将暮。玉鞭凝伫。总是经行处。
点绛唇
乱叠香罗，玉纤微把燕支污。靓妆无数。十里扬州路。
怨绿啼红，总道春归去。君知否。画阑幽处。留得韶光住。
点绛唇
夜色侵霜，萧萧络纬啼金井。梦寒初警。一倍铜壶永。
无限思量，展转愁重省。熏炉冷。起来人静。窗外梧桐影。
点绛唇
天末相逢，醉中不讶车茵污。一声鸣舻。惊散眠沙鹭。
我是行人，却送行人去。听金缕。莫辞甘醑。别泪飞寒雨。
点绛唇
黄鸟嘤嘤，晓来却听丁丁木。芳心已逐。泪眼倾珠斛。
见自无心，更调离情曲。鸳帏独。望休穷目。回首溪山绿。
点绛唇
风劲云浓，暮寒无奈侵罗幕。髻鬟斜掠。呵手梅妆薄。
少饮清欢，银烛花频落。恁萧索。春工已觉。点破香梅萼。
点绛唇
何处春来，惠风初自东郊至。柳条花蕊。迤逦争明媚。
造化难穷，谁晓幽微理。都来是。自然天地。一点冲和气。
点绛唇
暖日迟迟，乱莺声在垂杨里。昼眠惊起。花影闲铺地。
试问荣名，何似花前醉。陶陶地。任他门外。车驾喧朝市。
点绛唇
花满名园，万红千翠交相映。昼阑幽径。行乐迷芳景。
惟有幽人，不与浮华竞。便幽静。兴来独饮。花下风吹醒。
点绛唇
春入山家，杖藜独步登岩岫。野花争秀。弄蕊香盈袖。
对景开怀，莫遣双眉皱。春难久。乱红飞后。留得韶光否。
点绛唇
乐事难并，少年常恨春宵短。万花丛畔。只恐金杯浅。
方喜春来，又叹韶华晚。频相劝。且闻强健。莫厌花经眼。
点绛唇
一瞬光阴，世人常被芳菲恼。玉壶频倒。惟恨春归早。
何似逍遥，物外寻三岛。春长好。瑞芝瑶草。春又何曾老。
点绛唇
浮世如何，问花何事花无语。夜来风雨。已送韶华暮。
念此堪惊，得失休思虑。从今去。醉乡深处。莫管流年度。
点绛唇
山水乡中，岂知还有中原笑。醉歌倾倒。记得升平调。
旧日年光，试把华灯照。心情好。有些怀抱。拟向梅花道。
点绛唇
一点青阳，早梅初识春风面。暖回琼管。斗自东方转。
白马青袍，莫作铜驼恋。看宫线。但长相见。爱日如人愿。
点绛唇
护雨烘晴，紫云缥缈来深院。晚寒谁见。红杏梢头怨。
绝代佳人，万里沈香殿。光风转。梦余千片。犹恨相逢浅。
点绛唇
秋入阑干，亭亭波面虹千丈。一声渔唱。画个三高样。
江上风波，更泛吴松浪。寒潮涨。石鱼酒舫。漫叟知何向。
点绛唇
好在苍苔，摩挲遗恨风还雨。一凉相与。片月生新浦。
天外离居，为我荪桡举。山如许。故人来否。岁晚鲈堪煮。
点绛唇
憔悴天涯，故人相遇情如故。别离何遽。忍唱阳关句。
我是行人，更送行人去。愁无据。寒蝉鸣处。回首斜阳暮。
点绛唇
玉立霞升，纵谈刘尹高支许。待为霖雨。小驻红莲府。
鹤健松坚，鸿宝初非误。玄都路。桃花栽取。来看千千度。
点绛唇
何处春来，试烦君向垂杨看。万条轻线。已借鹅黄染。
弄日摇风，按舞知谁见。阳关远。一杯休劝。且放修眉展。
点绛唇
去岁天涯，一灯闲作幽窗伴。酒来须满。不待旁人劝。
今岁天涯，又是年华晚。凄凉惯。问天不管。只我何曾管。
点绛唇
一翦秋光，阿谁洗得无纤滓。冰盘彻底。人也清如此。
万里归来，著个斑衣戏。慈颜喜。问君不醉。更遣何人醉。
点绛唇
楼槛凌风，四边浑是青山绕，水空相照。天末归帆小。
家在江南，三迳都荒了。何时到。暗尘扑帽。应被渊明笑。
点绛唇
徙倚虚檐，柳阴疏处看飞鸟。水平池沼。云影闲相照。
点翰舒笺，字密蝇头小。还揉了。路长山杳。寄得愁多少。
点绛唇
轻艳盈盈，相逢曾向寒溪路。惜飘零处。无计禁春雨。
素影参差，人在琼城步。危阑暮。年光催度。特地香风住。
点绛唇
春草池塘，茸茸短碧通芳信。更饶华润。不解膏霜鬓。
池上诗翁，别带超遥韵。阳和进。香苞翠晕。物物皆沾分。
点绛唇
潇洒寒林，玉丛遥映松篁底。凤簪斜倚。笑傲东风里。
一种幽芳，自有先春意。香风细。国人争媚。不数桃和李。
点绛唇
金碧交辉，江陵千树天然富。寒林争秀。独向霜风后。
写入冰纨，两两情何厚。同携久。凉生清昼。香满佳人手。
点绛唇
夜桂飘香，西风淅淅寒窗悄。素娥相照。倍觉秋光好。
花本无情，刚被诗情恼。知音少。为花歌笑。醉向花前倒。
点绛唇
玉叶金英，倩谁移下蟾宫树。香风飘度。满院飞黄雨。
独倚寒林，搜尽高人句。关情处。素娥无语。的皪枝头露。
点绛唇
酒困诗慵，一春拚被花枝恼。艳妆浓笑。那更花中好。
不著清尊，持底宽愁抱。须颠倒。晚风如扫。忍见枝头少。
点绛唇
去岁今朝，海棠桃杏开都遍。今年花晚。不恨春情浅。
旋旋花开，图得春长速。且留恋。爱花心眼。常与花为伴。
点绛唇
采药归来，独寻茅店沽新酿。暮烟千嶂。处处闻渔唱。
醉弄扁舟，不怕黏天浪。江湖上。遮回疏放。作个闲人样。
点绛唇
报答风光，满倾琼液休思睡。乱莺声碎。来往甘棠底。
闻道中和，深简君王意。归舟起。到时应是。玉殿槐交翠。
点绛唇
醉上兰舟，羡他沙暖鸳鸯睡。月波金碎。愁海深无底。
太守新词，解释无穷意。高歌起。浮云间事。浑付烟中翠。
点绛唇
踏白江梅，大都玉断酥凝就。雨肥霜逗。痴了闺房秀。
莫待冬深，雪压风欺后。君知否。却嫌伊瘦。仍怕伊僝僽。
点绛唇
秋夜乘槎，客星容到天孙渚。眼波微注。将谓牵牛渡。
见了还非，重理霓裳舞。都无误。几年一遇。莫讶周郎顾。
点绛唇
四到蕲州，今年更是逢重九。应时纳祐。随分开尊酒。
屡舞婆娑，醉我平生友。休回首。世间何有。明月疏疏柳。
点绛唇
绮燕高张，玉潭月丽玻璃满。旆霞行卷。无复长安远。
夏木阴阴，路袅薰风转。空留恋。细吹银管。别意随声缓。
点绛唇
萱草榴花，画堂永书风清暑。麝团菰黍。助泛菖蒲醑。
兵辟神符，命续同心缕。宜欢聚。绮筵歌舞。岁岁酬端午。
点绛唇
秩秩宾筵，玉潭春涨玻璃满。旆霞风卷。可但长安远。
夏木成阴，路袅薰风转。空留恋。细吹银管。别意随声缓。
点绛唇
日月无根，循环常共天难老。世间扰扰。只见闲烦恼。
满酌高吟，便是今生了。还知道。旧时官好。几个新华表。
点绛唇
一叶扁舟，浮家来向江边住。这回归去。作个渔樵侣。
不挂征帆，也莫摇双橹。天涯路。云山烟渚。总是留人处。
点绛唇
桂子飘香，江南秋老霜风作。自怜漂泊。几度伤离索。
孤馆迢迢，满引村醪酌。情无著。好音难托。又失黄花约。
点绛唇
春到垂杨，嫩黄染就金丝软。丽晴新暖。涌翠千山远。
为甚年年，眉向东风展。闲消遣。欲归犹懒。渔笛天将晚。
点绛唇
轻暖轻寒，赏花天气春将半。柳摇金线。求友莺相唤。
玉腕蛾眉，意眼频频眄。歌喉软。玉卮受劝。一醉应相拚。
点绛唇
夜雨如倾，满溪添涨桃花水。落红铺地。枝上堆浓翠。
去年如今，常伴酴醿醉。今年里。离家千里。独猛东风泪。
点绛唇
开尽梅花，雪残庭户春来早。岁华偏好。只恐催人老。
惟有诗情，犹被花枝恼。金樽倒。共成欢笑。终是清狂少。
点绛唇
蓼岸西风，小舟江上渔歌唱。倚栏凝想。幂幂云垂帐。
好事因循，寂寞闲惆怅。如何向。又来心上。空向高亭望。
点绛唇
瓦湿鸳鸯，夜深霜重江风冷。月华明映。清浸梅梢粉。
漏断寒浓，惹起当年恨。君休问。雁飞欲尽。没个南来信。
点绛唇
当日相逢，枕衾清夜纱窗冷。翠梅低映。汗湿香腮粉。
美满风情，结下无穷恨。凭谁问。此心难尽。说与他争信。
点绛唇
离绪千重，角声偏著羁人枕。那堪酒醒。句引愁难整。
门锁黄昏，月浸梅花冷。人初静。斗垂天迥，雁落清江影。
点绛唇
云亸宫鬟，淡黄衫子轻香透。晚凉时候。睡起新妆就。
冰枕生寒，玉浸纤纤手。沈吟久。眉山敛秀。爱道奴家瘦。
点绛唇
秋兴连天，又还不分秋光老。莼鲈犹好。莫落秋归后。
有底从人，上马皆东首。君知否。阳关三奏。消黯情多少。
点绛唇
音信西来，匆匆思作东归计。别怀萦系。为个人留滞。
尊酒团栾，莫惜通宵醉。还来未。满期君至。只在初三四。
点绛唇
年少清新，襟裾那受红尘污。还他礼数。莫遣衣冠粗。
拟倩东风，西遂轮蹄去。泠然御。飘飘仙趣。直到骖鸾处。
点绛唇
此去何之，骈阗车马朝来起。扬鞭西指。意气眉间是。
闾里儿童，竞瞩秦萧史。归时几。快瞻行李。还看如云喜。
点绛唇
雨湿东风，谁家燕子穿庭户。孤村薄暮。花落春归去。
浪走天涯，归思萦心绪。家何处。乱山无数。不记来时路。
点绛唇
身后功名，古来不换生前醉。青鞋自喜。不踏长安市。
竹外僧归，路指霜钟寺。孤鸿起。丹青手里。剪破松江水。
点绛唇
隐隐轻雷，雨声不受春回护。落梅如许。吹尽墙边去。
春水无情，碍断溪南路。凭谁诉。寄声传语。没个人知处。
点绛唇
梅雨收黄，暑风依旧闲庭院。露荷轻颤。只有香浮面。
挂起西窗，月淡无人见。幽情远。随钗低扇。好个凉方便。
点绛唇
霁景澄秋，晚风吹尽朝来雨。夕阳烟树。万里山光暮。
一带长川，自在流今古。人何处。月波横素。冷浸蒹葭浦。
点绛唇
缓解罗裳，十分鸳履低腰素。冰香微度。一罅殷红露。
风折芳莲，影落盆池去。多羞处。怕人偷觑。粉面频回顾。
点绛唇
著意栽银，砌成叶叶莲花舫。醉霞摇荡。恰似凌波样。
自笑平生，鲸吸洪波量。孤心赏。不如深幌。一揉酬千想。
点绛唇
醉倚危樯，望中归思生天际。山腰渚尾。几簇渔樵市。
帆落西风，一段芦花水。八千里。锦书欲寄。新雁曾来未。
点绛唇
日薄风迟，柳眠无力花枝妥。燕楼空锁。好梦谁惊破。
寒食清明，又等闲都过。愁无那。泪珠频堕。洒尽相思颗。
点绛唇
日暖风暄，殿春琼蕊依台榭。雪堆花架。不用丹青写。
莹彻精神，映月唯宜夜。幪香帕。倩风扶下。碎玉残妆卸。
点绛唇
漠漠春阴，褪花时候余寒峭。数声啼鸟。唤起帘栊晓。
云鬓慵梳，淡拂春山小。情多少。乱萦愁抱。风里垂杨袅。
点绛唇
袅袅娉娉，可人尤赛娘风韵。花娇玉润。一捻春期近。
占路藏机，已向棋中进。俱休问。酒旗花阵。早晚争先胜。
点绛唇
一夜相思，水边清浅横枝瘦。小窗如昼，情共香俱透。
清入梦魂，千里人长久。君知否。雨孱云愁。格调还依旧。
点绛唇
电绕璇枢，此时昌运生真主。庆联簪组。喜气生绵宇。
宴启需云，湛露恩均布。锵韶沪。凤歌鸾舞。玉斗飞香醑。
点绛唇
碧落蟠桃，春风种在琼瑶苑。几回花绽。一子千年见。
香染丹霞，摘向流虹旦。深深愿。万年天算。玉颗常来献。
点绛唇
烟雨楼台，晓来独上无滋味。落花流水。掩映渔樵市。
酒圣诗狂，只遣愁无计。频凝睇。问人天际。曾见归舟未。
点绛唇
水载离怀，暮帆吹月寒欺酒。楚梅春透。忍放持杯手。
莫唱阳关，免湿盈盈袖。君行后。那人消瘦。不恼诗肠否。
点绛唇
过眼溪山，向来都是经行处。骖鸾人去。冷落吹箫侣。
小立江亭，愁对蒹葭浦。无情绪。酒杯慵举。闲看江枫舞。
点绛唇
燕雁无心，太湖西畔随云去。数峰清苦。商略黄昏雨。
第四桥边，拟共天随住。今何许。凭阑怀古。残柳参差舞。
点绛唇
金谷人归，绿杨低扫吹笙道。数声啼鸟。也学相思调。
月落潮生，掇送刘郎老。淮南好。甚时重到。陌上生春草。
点绛唇
祝寿筵开，画堂深映花如绣。瑞烟喷兽。帘幕香风透。
一点台星，化作人间秀。韶音奏。雨行红袖。齐劝长生酒。
点绛唇
数朵芙蕖，嫣然一笑凌清晓。谢家池沼。秋景偏宜少。
气挟清霜，似把群花小。秋风袅。湘君来了。一曲烟波渺。
点绛唇
晓角霜天，昼帘却是春天气。小园行处。双蝶相随至。
恰向梅边，又向桃边睹。孜孜地。访兰寻蕙。谁会幽人意。
点绛唇
九十韶光，闲忙晴雨常相半。赏春有愿。乘兴宁论晚。
纵饮筠溪，日午花阴转。杯行缓。量慳嫌浅。须索斟教满。
点绛唇
五马归来，后车载得如花女。缓歌金缕。新样京华舞。
主悦宾欢，一醉祛袢暑。停箫鼓。且须听取。三朵花能语。
点绛唇
甲第初成，持杯酌酒来相庆。棣华辉映。相对开三径。
小巧规模，百事都相称。年方盛。从容啸咏。不碍青云兴。
点绛唇
山凹春生，探梅只道今年早。暗香迎晓。人与花能好。
岁岁持杯，天地同难老。须吟啸。放开怀抱。更约寻瑶草。
点绛唇
竹隐高深，夏凉日有清风度。苎衣绳屦。鹤发空相顾。
翠扑流烟，又向溪翁去。青山路。要当同住。长古无尘处。
点绛唇
银笔金花，断肠有句闲挥扫。又还落了。梅片阳春小。
古往今来，风味须才调。山林少。这些襟抱。输与江东老。
点绛唇
南陌柔桑，粉墙低见谁家女。燕飞莺语。依约提篮去。
老觉多情，梦也无分付。君知否。楚襄何处。一段阳台雨。
点绛唇
山月随人，翠苹分破秋山影。钓船归尽。桥外诗心迥。
多少荷花，不盖鸳鸯冷。西风定。可怜潘鬓。偏浸秦台镜。
点绛唇
天外青鸾，几时常向人间住。断歌零舞。月上桐阴暮。
憔悴潘郎，不解为花主。知何处。梦云愁雨。怕向西楼去。
点绛唇
钓月篷闲，载诗却向旗亭醉。翠蒲阴外。莫放双鸥起。
水佩仙裳，洒落烟云意。来相试。玉绡新制。要写蓬壶记。
点绛唇
花事无多，笙歌绾取东风住。玉彝雕俎，楼外更筹屡。
醉唤骊驹，催上天梯去。君知否。半边铜虎。邓艾经行路。
点绛唇
池馆春深，海棠枝上斑斑雨。酒旗斜举。风滚杨花絮。
游子征衫，凭暖阑干处。空凝伫。杜鹃啼苦。还报南楼鼓。
点绛唇
闲荡兰舟，翠娥仙袂风中举。鸳鸯深浦。绿暗曾来路。
留恋荷香，薄晚慵归去。还相顾。练波澄素。月上潮生处。
点绛唇
绿叶阴阴，满城风雨催梅润。画楼人近。朝雾来芳信。
从解雕鞍，休数花吹阵。无多闷。燕催莺趁。付与春归恨。
点绛唇
岸舣扁舟，江南有个人归老。簇新亭沼。分付还他了。
凝伫晴空，一抹天边鸟。嗟潦倒。去多来少。莫问钟昏晓。
点绛唇
懒上巍楼，楚江一望天无际。漫游萍寄。莫挽东流水。
一片秋光，直到山阴里。人还记。戍边归未。更忆鲈鱼美。
点绛唇
推枕南窗，楝花寒入单纱浅。雨帘不卷。空碍调雏燕。
一握柔葱，香染榴巾汗。音尘断。画罗闲扇。山色天涯远。
点绛唇
时霎清明，载花不过西园路。嫩阴绿树。正是春留处。
燕子重来，往事东流去。征衫贮。旧寒一缕。泪湿风帘絮。
点绛唇
卷尽愁云，素娥临夜新梳洗。暗尘不起。酥润凌波地。
辇路重来，仿佛灯前事。情如水。小楼熏被。春梦笙歌里。
点绛唇
春未来时，酒携不到千岩路。瘦还如许。晚色天寒处。
无限新愁，难对风前语。行人去。暗消春素。横笛空山暮。
点绛唇
金井空阴，枕痕历尽秋声闹。梦长难晓。月树愁鸦悄。
梅压檐梢，寒蝶寻香到。窗黏了。翠池春小。波冷鸳鸯觉。
点绛唇
明月茫茫，夜来应照南桥路。梦游熟处。一枕啼秋雨。
可惜人生，不向吴城住。心期误。雁将秋去。天远青山暮。
点绛唇
香泛罗屏，夜寒著酒宜偎倚。翠偏红坠。唤起芙容睡。
一曲伊州，秋色芭蕉里。娇和醉。眼情心事。愁隔湘江水。
点绛唇
绿染春波，袖罗金缕双鸂鶒。小桃匀碧。香衬蝉云湿。
舞带歌钿，闲傍秋千立。情何极。燕莺尘迹。芳草斜阳笛。
点绛唇
眉叶颦愁，泪痕红透兰襟润。雁声将近。须带平安信。
独倚江楼，落叶风成阵。情怀闷。蝶随蜂趁。满地黄花恨。
点绛唇
别后长亭，翠芜寂寞分襟地。雁书空寄。归梦频东里。
一曲秋风，写尽渊明意。凝情际。雨襟烟袂。都是黄花泪。
点绛唇
分袂情怀，快风一箭轻帆举。暮烟云浦。芳草斜阳路。
输与闲鸥，朝暮潮来去。空凝伫。小桥樊素。金屋春深处。
点绛唇
莺语愁春，海棠风里胭脂雨。酒杯慵举。闲扑亭前絮。
漠漠斜阳，截断愁来路。凭阑伫。满怀离苦。分付楼南鼓。
点绛唇
小阁横窗，倩谁画得梅梢远。那回半面。曾向屏间见。
风雪空山，怀抱无荀倩。春堪恋。自羞片片。更逐东风转。
点绛唇
一雪蹉跎，蹇驴不载吟鞭去。夜听春雨。踏雪差无苦。
待得花晴，总是游人处。梅应许。小桥延伫。蜂蝶先成路。
点绛唇
醉里瞢腾，昨宵不记归时候。自疑中酒。耿耿还依旧。
恨不能言，只是天相负。天知否。卷中人瘦。一似章台柳。
点绛唇
燕子池塘，乱红过尽秋千晚。絮飞欲倦。正是帘初卷。
睡起无情，犹道天涯远。羞匀面。乍惊红浅。梦自无人见。
点绛唇
虹玉横箫，纤纤指按新声作。参差重约。昨夜梁伊错。
几许闲愁，品字都忘却。沈吟觉。一声哀角。满院残花落。
点绛唇
雪霁寒轻，兴来载酒移吟艇。玉田千顷。桥外诗情迥。
重到孤山，往事和愁醒。东风紧。水边疏影。谁念梅花冷。
点绛唇
风卷游云，梨云梦冷人何处。一溪烟雨。遮断垂杨路。
恨入琴心，能写当时语。愁无绪。泪痕红蠹。犹带香如故。
点绛唇
千里平阑，水天低处山无数。断城孤树。城外人来去。
欲问青鸾，杳杳随烟雾。空怀古。巴山何处。自翦镫听雨。
点绛唇
独殿春光，此花开后无花了。丹青人巧。不许芳心老。
密影翻阶，曾为寻诗到。竹西好。采香歌杳。十里红楼小。
点绛唇
新月娟娟，夜寒江静山衔斗。起来搔首。梅影横窗瘦。
好个霜天，闲却传杯手。君知否。乱鸦啼后。归与浓如酒。
点绛唇
翠柏丹崖，碧云深锁神仙府。势盘龙虎。楼观雄中土。
我欲停时，又恐斜阳暮。黄尘路。客怀良苦。满目西山雨。
点绛唇
江上新晴，闲撑小艇寻梅去。自知梅处。香满鱼家路。
路尽疏篱，一树开如许。留人住。留人不住。黯淡黄昏雨。
点绛唇
眉黛低颦，一声春满流苏帐。却从檀响。渐到梅花上。
归卧孤舟，梅影舟前飏。劳心想。岸横千嶂。霜月铺寒浪。
点绛唇
九月传杯，要携佳客栖霞去。满城风雨。记得潘郎句。
紫菊红萸，何意留侬住。愁如许。暮烟一缕。正在归时路。
点绛唇
近侍盈盈，向人自笑还无语。牡丹飘雨。开作群芳主。
柔美温香，剪染劳天女。青春去。花间歌舞。学个狂韩愈。
点绛唇
芳友依依，结根遥向深林外。国香风递。始见殊萧艾。
雅操幽姿，不怕无人采，堪纫佩。灵均千载。九畹遗芳在。
点绛唇
仙友苍苍，西风吹散天香好。暗飘龙脑。金粟枝头小。
谁种丹霄，造化玄功妙。真堪笑。学仙疏谬。有似西河老。
点绛唇
雪径深深，北枝贪睡南枝醒。暗香疏影。孤压群芳顶。
玉艳冰姿，妆点园林景。凭阑咏。月明溪静。忆昔林和靖。
点绛唇
霜蕊鲜鲜，野人开径新栽植。冷香佳色。趁得重阳摘。
预约比邻，有酒须相觅。东篱侧。为花辞职。古有陶彭泽。
点绛唇
羽盖垂垂，玉英乱簇春光满。韵香清远。暖日烘庭院。
露浥琼枝，脸透何郎晕。凝余恨。古人不见。谁与花公论。
点绛唇
春色融融，东风吹散花千树。雪香飘处。寒食江村暮。
左掖看花，多少词人赋。花无语。一枝春雨。惟有香山句。
点绛唇
秀色娟娟，最宜雨沐风梳际。径幽香细。草滴青襟袂。
一日才无，便觉生尘态。轩窗外。数竿相对。不减王猷爱。
点绛唇
丝蕊垂垂，嫣然一笑新妆就。锦亭前后。燕子来时候。
谁恨无香，试把花枝嗅。风微透。细熏锦袖。不止嘉州有。
点绛唇
十里西湖，淡妆浓抹如西子。藕花簪水。清净香无比。
记得曾游，短棹红云里。聊相拟。一盆池水。十里西湖似。
点绛唇
畏日炎炎，梵香一炷薰亭院。鼻根充满。好利心殊浅。
贝叶书名，名义谁能辨。西风远。胜鬟不见。喜见琼花面。
点绛唇
南国名花，向人无语长含笑。缘香囊小。不肯全开了。
花笑何人，鹤相诗词好。须知道。一经品藻。又压前诗倒。
点绛唇
蜡换梅姿，天然香韵初非俗。蝶驰蜂逐。蜜在花梢熟。
岩壑深藏，几载甘幽独。因坡谷。一标题目。高价掀兰菊。
点绛唇
清夜沉沉，携来深院柔枝小。俪兰开巧。雪里乘风袅。
温室寒祛，旖旎仙姿早。看成好。花仙欢笑。不管年华老。
点绛唇
落木萧萧，琉璃叶下琼葩吐。素香柔树。雅称幽人趣。
无意争先，梅蕊休相妒。含春雨。结愁千绪。似忆江南主。
点绛唇
阑槛阴沉，紫云呈端馀寒凛。卷帘欹枕。香逼幽人寝。
入梦何年，庐阜闻名稔。风流甚。阿谁题品。唤作熏龙锦。
点绛唇
病起恹恹、画堂花谢添憔悴。乱红飘砌。滴尽胭脂泪。
惆怅前春，谁向花前醉。愁无际。武陵回睇。人远波空翠。
点绛唇
春睡腾腾，觉来鸳被堆香暖。起来慵懒。触目情何限。
深院日斜，人静花阴转。柔肠断。凭高不见。芳草连天远。
点绛唇
七里滩边，江光漠漠山如戟。渔舟一叶。径入寒烟碧。
笑我尘劳，羞对双台石。身如织。年年行役。鱼鸟浑相识。
点绛唇
纤手工夫，采丝五色交相映。同心端正。上有双鸳并。
皓腕轻缠，结就相思病。凭谁信。玉肌宽尽。却系心儿紧。
点绛唇
欲问东君，为谁重到江头路。断桥薄暮。香透溪云渡。
细草平沙，愁入凌波步。今何许。怨春无语。片片随流水。
点绛唇
又是年时，冷烟寒食梨花院。柳金拖线。一曲珠歌转。
翠碧雕梁，风软帘通燕。何须劝。酒豪诗健。逸韵今重见。
点绛唇
一朵千金，帝城谷雨初晴后。粉拖香透。雅称群芳首。
把酒题诗，遐想欢如旧。花知否。故人清瘦。长忆同携手。
点绛唇
竹翠藏烟，杏红流水归何处。透帘穿户。更酒黄昏雨。
织锦题书，谁寄愁情去。浑无绪。绿杨千缕。不似真眉妩。
点绛唇
秋满孤篷，翠蒲红蓼留人住。一帘香缕。边影惊鸿度。
小据胡床，旧事新情绪。凭谁诉。蜡灯犀尘。拟共西风语。
点绛唇
卷上珠帘，晚来一阵东风恶。客怀萧索。看尽残花落。
自把银瓶，买酒成孤酌。伤漂泊。知音难托。闷倚阑干角。
点绛唇
雪意娇春，腊前妆点春风面。粉痕冰片。一笑重相见。
倚竹偎松，谁道罗浮远。寒更转。楚骚为伴。韵绕香篝暖。
点绛唇
流水冷冷，闭门时候帘纤雨。菱歌齐举。风暖飘香絮。
一叶扁舟，过尽莺啼处。空凝伫。到头辛苦。暮色闻津鼓。
点绛唇
雨歇方塘，清圆一一风荷举。舣舟南浦。忘却来时路。
醉拍春衫，便欲随君去。犹回顾。阿蛮樊素。更有留人处。
点绛唇
今古凡花，词人尚作词称庆。紫薇名盛。似得花之圣。
为底时人，一曲稀流咏。花端正。花无郎病，病亦归之命。
点绛唇
约莫香来，倚阑低瞰花如雪。怨深愁绝。瘦似年时节。
岁一相逢，常是匆匆别。歌壶缺。又还吹彻。笛里关山月。
点绛唇
春到皇都，日边已觉风光丽。异人名世。独禀阳和粹。
福寿川增，行庆鸳行缀。笙歌重。几多珠翠。拚取今宵醉。
点绛唇
冰玉神人，岁寒时节迎初诞。照溪梅绽。秀岭孤松远。
香雾氤氲，不放重帘卷。歌声缓。酒杯深劝。此会年年见。
点绛唇
绣被鸳鸯，宝香熏透蔷薇水。枕边一纸。明月人千里。
宿洒初醒，全不忺梳洗。抬织指。微签玉齿。百色思量起。
点绛唇
江上旗亭，送君还是逢君处。酒阑呼渡。云压沙鸥暮。
漠漠萧萧，香冻梨花雨。添愁绪。断肠柔橹。相逐寒潮去。
点绛唇
折断烟痕，翠蓬初离鸳浦。玉纤相妒。翻被寻专房误。
乍说青衣，犹著轻罗护。多情处。芳心一缕。都为相思苦。
点绛唇
多事春风，年年绿遍江南草。罗裙色好。莫把相如恼。
梦入瑶台，搔背麻姑爪。还惊觉。杜鹃啼早。一夜相思老。
点绛唇
花径相逢，眼期心诺情如昨。怕人疑著。佯弄秋千索。
知有而今，何似留初莫。愁难托。雨铃风铎。梦断灯花落。
点绛唇
一笑相逢，依稀似是桃根旧。娇波频溜。悄可灵犀透。
扶过危桥，轻引纤纤手。频回首。何时还又。微月黄昏后。
点绛唇
一夜东风，枕边吹散愁多少。数声啼鸟。梦转纱窗晓。
来是春初，去是春将老。长亭道。一般芳草。只有归时好。
点绛唇
春睡腾腾，觉来鸳被堆香暖。起来慵懒。触目情何限。
深院日斜，人静花阴转。柔肠断。凭高不见。芳草连天远。
清平乐
屏山斜展。帐卷红绡半。泥浅曲池飞海燕。风度杨花满院。
云情雨意空深。觉来一枕春阴。陇上梅花落尽，江南消息沈沈。
清平乐
清歌逐酒。腻脸生红透。樱小杏青寒食后。衣换缕金轻绣。
画堂新月朱扉。严城夜鼓声迟。细看玉人娇面，春光不在花枝。
清平乐
青袍如草。得意还年少。马跃绿螭金络脑。寒食乍临新晓。
曲池斜度鸾桥。西园一片笙箫。自欲胜留春住，风花无奈飘飘。
清平乐
春花秋草。只是催人老。总把千山眉黛扫。未抵别愁多少。
劝君绿酒金杯。莫嫌丝管声催。兔走乌飞不住，人生几度三台。
清平乐
秋光向晚，小阁初开宴。林叶殷红犹未遍。雨后青苔满院。
萧娘劝我金卮。殷勤更唱新词。暮去朝来即老，人生不饮何为。
清平乐
春来秋去。往事知何处。燕子归飞兰泣露。光景千留不住。
酒阑人散忡忡。闲阶独倚梧桐。记得去年今日，依前黄叶西风。
清平乐
金风细细。叶叶梧桐坠。绿酒初尝人易醉。一枕小窗浓睡。
紫薇朱槿花残。斜阳却照阑干。双燕欲归时节，银屏昨夜微寒。
清平乐
红笺小字。说尽平生意。鸿雁在云鱼在水。惆怅此情难寄。
斜阳独倚西楼。遥山恰对帘钩。人面不知何处，绿波依旧东流。
清平乐
小庭春老。碧砌红萱草。长忆小阑闲共绕。携手绿丛含笑。
别来音信全乖。旧期前事堪猜。门掩日斜人静，落花愁点青苔。
清平乐
留人不住。醉解兰舟去。一棹碧涛春水路。过尽晓莺啼处。
渡头杨柳青青。枝枝叶叶离情。此后锦书休寄，画楼云雨无凭。
清平乐
千花百草。送得春归了。拾蕊人稀红渐少。叶底杏青梅小。
小琼闲抱琵琶。雪香微透轻纱。正好一枝娇艳，当筵独占韶华。
清平乐
烟轻雨小。紫陌香尘少。谢客池塘生绿草。一夜红梅先老。
旋题罗带新诗。重寻杨柳佳期。强半春寒去后，几番花信来时。
清平乐
可怜娇小。掌上承恩早。把镜不知人易老。欲占朱颜长好。
画堂秋月佳期。藏钩赌酒归迟。红烛泪前低语，绿笺花里新词。
清平乐
红英落尽。未有相逢信。可恨流年凋绿鬓。睡得春酲欲醒。
钿筝曾醉西楼。朱弦玉指梁州。曲罢翠帘高卷，几回新月如钩。
清平乐
春云绿处。又见归鸿去。侧帽风前花满路。冶叶倡条情绪。
红楼桂酒新开。曾携翠袖同来。醉弄影娥池水，短箫吹落残梅。
清平乐
波纹碧皱。曲水清明后。折得疏梅香满袖。暗喜春红依旧。
归来紫陌东头。金钗换酒消愁。柳影深深细路，花梢小小层楼。
清平乐
西池烟草。恨不寻芳早。满路落花红不扫。春色渐随人老。
远山眉黛娇长。清歌细逐霞觞。正在十洲残梦，水心宫殿斜阳。
清平乐
蕙心堪怨。也逐春风转。丹杏墙东当日见。幽会绿窗题遍。
眼中前事分明。可怜如梦难凭。都把旧时薄幸，只消今日无情。
清平乐
幺弦写意。意密弦声碎。书得凤笺无限事。犹恨春心难寄。
卧听疏雨梧桐。雨余淡月朦胧。一夜梦魂何处，那回杨叶楼中。
清平乐
笙歌宛转。台上吴王宴。宫女如花倚春殿。舞绽缕金衣线。
酒阑画烛低迷。彩鸳惊起双栖。月底三千绣户，云间十二琼梯。
清平乐
暂来还去。轻似风头絮。给俐相逢留不住。何况相逢无处。
去时约略黄昏。月华却到朱门。别后几番明月，素娥应是消魂。
清平乐
双纹彩袖。笑捧金船酒。娇妙如花轻似柳。勤客千春长寿。
艳歌更倚疏弦。有情须醉尊前。恰是可怜时候，玉娇今夜初圆。
清平乐
寒催酒醒。晓陌飞霜定。背照画帘残烛影。斜月光中人静。
锦衣才子西征。万重云水初程。翠黛倚门相送，莺肠断处难声。
清平乐
莲开欲遍。一夜秋声转。残绿断红香片片。长是西风堪怨。
莫愁家住溪边。采莲心事年年。谁管水流花谢，月明昨夜兰船。
清平乐
沈思暗记。几许无凭事。菊靥开残秋少味。闲却画阑风意。
梦云归处难寻。微凉暗入香襟。犹恨那回庭院，依前月浅灯深。
清平乐
莺来燕去。宋玉墙东路。草草幽欢能几度。便有系人心处。
碧天秋月无端。别来长照关山。一点恹恹谁会，依前凭暖阑干。
清平乐
心期休问。只有尊前分。勾引行人添别恨。因是语低香近。
劝人满酌金钟。清歌唱彻还重。莫道后期无定，梦魂犹有相逢。
清平乐
清淮浊汴。更在江西岸。红旆到时黄叶乱。霜入梁王故苑。
秋原何处携壶。停骖访古踟蹰。双庙遗风尚在，漆园傲吏应无。
清平乐
西江霜后，万点暄晴昼。璀璨寄来光欲溜。正值文君病酒。
画屏斜倚窗纱。睡痕犹带朝霞。为问清香绝韵，何如解语梅花。
清平乐
萧萧风叶。似与更声接。欲寄明珰非为怯。梦断兰舟桂楫。
学书只写鸳鸯。却应无奈愁肠。安得一双飞去，春风芳草池塘。
清平乐
殷勤仙友。劝我千年酒。一曲履霜谁与奏。邂逅麻姑妙手。
坐来休叹尘劳。相逢难似今朝。不待亲移玉指，自然痒处都消。
清平乐
当时命友。曾借邻家酒。旧曲不知何处奏。梦断空思纤手。
却应去路非遥。今朝还有明朝。谩道人能化石，须知石被人消。
清平乐
仙家庭院。红日看看晚。一朵梅花挨枕畔。玉指几回拈看。
拥衾不比寻常。天涯无限思量。看了又还重嗅，分明不为清香。
清平乐
春归何处。寂寞无行路。若有人知春去处。唤取归来同住。
春无踪迹谁知。除非问取黄鹂。百啭无人能解，因风飞过蔷薇。
清平乐
黄花当户。已觉秋容暮。云梦南州逢笑语。心在歌边舞处。
使君一笑眉开。新晴照酒尊来。且乐尊前见在，休思走马章台。
清平乐
休推小户。看即风光暮。萸粉菊英浮碗醑。报答风光有处。
几回笑口能开。少年不肯重来。借问牛山戏马，今为谁姓池台。
清平乐
舞鬟娟好。白发黄花帽。醉任旁观嘲潦倒。扶老偏宜年小。
舞回脸玉胸酥。缠头一斛明珠。日日梁州薄媚，年年金菊茱萸。
清平乐
乍晴秋好。黄菊欹乌帽。不见清谈人绝倒。更忆添丁小小。
蜀娘漫点花酥。酒槽空滴真珠。兄弟四人别住，他年同插茱萸。
清平乐
冰堂酒好。只恨银杯小。新作金荷工献巧。图要连台拗倒。
采莲一曲清歌。争檀催卷金荷。醉里香飘睡鸭，更惊罗袜凌波。
清平乐
朦胧月午。点滴梨花雨。青翼欺人多谩语。消息知他真否。
兽炉鸳被重熏。故将灯火挑昏。最恨细风摇幕，误人几度迎门。
清平乐
深沈玉宇。枕簟清无暑。睡起花阴初转午。一霎飞云过雨。
雨余隐隐残雷。夕阳却照庭槐。莫把绣帘垂下，妨它双燕归来。
清平乐
琐窗朱户。曾是娇眠处。只有余香留得住。满地花钿翠羽。
三年宋玉东邻。断肠月夕烟春。看取画屏深处，题诗欲付何人。
清平乐
清樽泛菊。共剪西窗烛。一抹朱弦新按曲。更遣歌喉细逐。
明朝匹马西风。黄云衰草重重。试问剑歌悲壮，何如玉指轻拢。
清平乐
娇羞未惯。长是低花面。笑里爱将红袖掩。遮却双双笑靥。
早来帘下逢伊。怪生频整衫儿。元是那回欢会，齿痕犹在凝脂。
清平乐
东风依旧。著意随堤柳。搓得鹅儿黄欲就。天色清明厮句。
去年紫陌朱门。今朝雨魄云魂。断送一生憔悴，知他几个黄昏。
清平乐
春风依旧。著意随堤柳。搓得蛾儿黄欲就。天气清明时候。
去年紫陌青门。今宵雨魄云魂。断送一生憔悴，只销几个黄昏。
清平乐
宋邻东畔。明月关深院。玉指金徽调旧怨。楚客归心欲断。
城隅芳草初春。佳期重约临分。丽句漫题双带，也愁系住行云。
清平乐
厌厌别酒。更执纤纤手。指似归期庭下柳。一叶西风前后。
无端不系孤舟。载将多少离愁。又是十分明月，照人两处登楼。
清平乐
沈侯销瘦。八咏新题就。惆怅酒醒兼梦后。带眼如何复旧。
几时一叶兰舟。画桡鸦轧东流。新市小桥西畔，有人长倚妆楼。
清平乐
阴晴未定。薄日烘云影。临水牛门花一径。尽日鸟啼人静。
厌厌几许春情。可怜老去兰成。看取镊残双鬓，不随芳草重生。
清平乐
小桃初谢。双燕还来也。记得年时寒食下。紫陌青门游冶。
楚城满目春华。可堪游子思家。惟有夜来归梦，不知身在天涯。
清平乐
炎天畏景。午漏那堪永。何苦相仍愁簿领。短壑清溪牵兴。
瑶台月下曾逢。何由却睹冰容。一笑为驱烦暑，故人元是清风。
清平乐
寒风雁度。声向千门去。也到文闱校文处。也到文君绣户。
背灯解带惊魂。长安此夜秋声。早是夜寒不寐，五更风雨无情。
清平乐
休休莫莫。更莫思量著。记著不如浑忘著。百种寻思枉却。
绣囊锦帐吹香。雄蜂雌蝶难双。眉上放开春色，眼前怜取新郎。
清平乐
藏藏摸摸。好事争如莫。背后寻思浑是错。猛与将来放著。
吹花卷絮无踪。晚妆知为谁红。梦断肠台云雨，世间不要春风。
清平乐
秋声隐地。叶叶无留意。冰簟流光团扇坠。惊起双栖燕子。
夜堂帘合回廊。风帷吹乱凝香。卧看一庭明月，晓衾不耐初凉。
清平乐
秋光烛地。帘幕生秋意。露叶翻风惊鹊坠。暗落青林红子。
微行声断长廊。熏炉衾换生香。灭烛却延明月，揽衣先怯微凉。
清平乐
晓风残角，月里梅花落。宿雨醒时滋味恶。翠被轻寒漠漠。
梦回一点相思，远山暗蹙双眉。不觉肌肤瘦玉，但知带减腰围。
清平乐
花边柳际，已渐知春意。归信不知何日是。旧恨欲拚无计。
故人零落西东，题诗待倩归鸿。惟有多情芳草，年年处处相逢。
清平乐
断崖流水。香度青林底。元配骚人兰与芷。不数春风桃李。
淮南丛桂小山。诗翁合得攀翻。身到十洲三岛，心游万壑千岩。
清平乐
九重寒少。烟暖丰瑶草。金井碧梧雏凤矫。南极人来最老。
衣冠远换裘毡。德随和气蝉连。万里同开寿域，一年三秀芝田。
清平乐
重芳叠秀。风约仙云皱。椿不争年松与寿。共出皇家忠孝。
仁深枯冷皆蒙。托根不倚东风。日照恩光万里，暖生塞草丛中。
清平乐
九茎为寿。千叶前无有。叶叶年年看不朽。天与君王意厚。
君恩雨露无边。玉筵暖接非烟。马向华山烽冷，人安草亦千年。
清平乐
绛河千岁。一照升平事。万里青铜开碧霁。俯见南山晚翠。
绀寒不翅湘酃。清于练静江澄。流向万年觞里，玉波可但如渑。
清平乐
银河秋浪。遥出昆仑上。忽变澄澜添碧涨。可道升平无象。
黄云浊雾初开。荣光休气徘徊。试觅当时五老，金泥玉检将来。
清平乐
天连翠潋。九折玻璃软。回抱金堤清宛转。疑共蓬莱清浅。
吾君欲济如何。唐虞风顺无多。自有松舟桧楫，一帆三代同波。
清平乐
娟娟月满。冉冉梅花暖。春意初长寒力浅。渐拟芳菲满眼。
当时吉梦重重。间生天子三公。付与人间桃李，年年管领春风。
清平乐
瀛洲春酒。满酌公眉寿。日照沙堤春傍柳。恩暖朝天衮绣。
东君著意丁宁。芳酸先许梅英。要就升平滋味，待公来进君羹。
清平乐
雪余寒退。唯有青松在。春不加荣寒不悴。用舍如公都耐。
流肪磊硌龟蛇。会留红日西斜。欲助我公寿骨，蟠桃等见开花。
清平乐
流光电急。又过书云日。旧是天津花下客。老对山青水碧。
而今转惜年华。迟阳为缓西斜。试问东君音信，晓寒犹压梅花。
清平乐
云峰秀叠。露冷琉璃叶。北畔娑罗花弄雪。香度小桥淡月。
与君踏月寻花。玉人双捧流霞。吸尽杯中花月，仙风相送还家。
清平乐
东风桂影。低拂姮娥镜。镜里妆寒酥粉莹。越恁十分端正。
素光行处随人。柳边照见青春。一片笙箫何处，花阴定有遗簪。
清平乐
曲房青琐。浅笑樱桃破。睡起三竿红日过。冷了沈香残火。
东风偏管伊家。剩教那与秾华。谁送一怀春思，玉台燕拂菱花。
清平乐
杏花时候。庭下双梅瘦。天上流霞凝碧袖。起舞与君为寿。
两桥风月同来。东堂且没尘埃。烟艇何时重理，更凭风月相催。
清平乐
兰堂灯灺。春入流苏夜。衣褪轻红闻水麝。云重宝钗未卸。
知君不奈情何。时时慢转横波。一饷花柔柳困，枕前特地春多。
清平乐
风摇灺烬。吹下桃花影。醉倒碧铺眠碎锦。谁伴香迷酒凝。
少年不解孤春。年来减尽春心。犹下绣帘遮定，不教风雨侵凌。
清平乐
桃夭杏好。似个人人好。淡抹胭脂眉不扫。笑里知春占了。
此情没个人知。灯前子细看伊。恰似云屏半醉，不言不语多时。
清平乐
杯深莫厌。强看桃花面。记约阳和初一线。便恁芳菲满眼。
明年春色重来。东堂花为谁开。我在芦花深处，钓矶雨绿莓苔。
清平乐
锦屏夜夜。绣被熏兰麝。帐卷芙蓉长不下。垂尽银台蜡灺。
脸痕微著流霞。瞢腾越恁秾华。破睡半残妆粉，月随雪到梅花。
清平乐
娟娟月满。冉冉梅花暖。春意初长寒力浅。渐拟芳菲满眼。
当时吉梦重重。间生天子三公。付与人间桃李，年年管领春风。
清平乐
瀛洲春酒。满酌公眉寿。月照水堤春榜柳，恩暖朝天衮绣。
东君着意丁宁。芳酸先许梅英。要就升平滋味，待公来后和羹。
清平乐
雪余寒退。惟有青松在。春不加荣寒不悴。用舍如公都耐。
流肪磊落龟蛇。会留红日西斜。欲助我公寿骨，蟠桃等见桃花。
清平乐
晨晖初转。拜舞金銮殿。想见对扬符睿春，天语丁宁见晚。
雍容玉笋班聊，功名早上凌烟。金鼎刀圭莫惜，愿随鸡犬升仙。
清平乐
庆钟华胄。人物朝端秀。朝罢章华骄马骤。十万人家举手。
后房桃李娟娟。有谁云雨恩偏。看取晚春时候，兰芽玉茁争妍。
清平乐
花时微雨。未减春分数。占取帘疏花密处。把酒听歌金缕。
斜风轻度浓香。闲情正与春长。向晚红灯入坐，尝新青杏催觞。
清平乐
天先天后。真土藏灵秀。妙用自然循火候。节节薰烝教透。
不分龙麝檀沈。都能入鼻通心。待得烟消息住，浑身变见真金。
清平乐
相望吴楚。远信无凭据。欲倩春风吹泪去。化作愁云恨雨。
春应已到三吴。楚江日夜东徂。惟有溯流鱼上，不知尺素来无。
清平乐
枕边清血。梦好离肠切。笑倚柳条同挽结。满眼河桥烟月。
莺啼新晓璁珑。罗窗寂寞春空。只许梦魂相近，此生枉是相逢。
清平乐
乱红深翠。楼阁春风外。胡蝶成团飞照水。睡鸭无人惊起。
身闲更觉身轻。酒壶歌扇随行。芳草绿杨堤畔，一声初听啼莺。
清平乐
人间花少。菊小芙蓉老。冷淡仙人偏得道。买定西风一笑。
前身原是疏梅。黄姑点碎冰肌。惟有暗香长在，饱参清露霏微。
清平乐
相留不住。又趁东风去。楼外夕阳芳草路。今夜短亭何处。
杏花斜压阑干。朱帘不卷春寒。惆怅黄昏前后，离愁酒病厌厌。
清平乐
多寒易雨。春事都相误。愁过黄昏无著处。宝篆烧残香缕。
低鬟暗摘明珰。罗巾挹损残妆。檐外几声风玉，丁东敲断人肠。
清平乐
春寒雨妥。花萼红难破。绣线金针慵不作。要见秋千无那。
西邻姊妹丁宁。寻芳更约清明。画个丙丁帖子，前阶后院求晴。
清平乐
当初相见。君恨相逢晚。一曲秦筝弹未遍。无奈昭阳人怨。
便教恩浅情疏。隔花空望金舆。春晚不拈红粉，碧窗自录仙书。
清平乐
芦洲晚净。雨罢江如镜。属玉双飞栖不定。数点晚来烟艇。
梦回满眼凄凉。一成无奈思量。舟在绿杨堤下，蝉嘶欲尽斜阳。
清平乐
烟鬟敛翠。柳下门初闭。门外一川风细细。沙上暝禽飞起。
今宵水畔楼边。风光宛似当年。月到旧时明处，共谁同倚阑干。
清平乐
青春欲暮。柳下将飞絮。月到阶前梅子树。啼得杜鹃飞去。
人归不掩朱门。一成过了黄昏。只有琐窗红蜡，照人犹自销魂。
清平乐
团栾小树。天与香无数。薄艳不禁风日苦。剩著红油遮护。
移栽未到江南。香山鼻观先参。勾引老情偏醉，锦薰笼暖春酣。
清平乐
浅妆匀靓。一点闲心性。脸上羞红凝不定。恼乱酒愁花病。
晚来泪揾残霞。坠鬟小玉钗斜。细雨一帘春恨，东风满地桃花。
清平乐
东风庭户。红满桃花树。准拟踏青南陌路。双凤绣鞋新做。
秋千月挂黄昏。画堂深掩朱门。立尽花阴归去，此时别是销魂。
清平乐
红莲照晚。花底明人眼。无限游人谁惜倦。只有衰翁心懒。
笙歌缓引更筹。更阑客散添愁。香雾半窗幽梦，烟波千里归舟。
清平乐
年年雪里。常插梅花醉。挼尽梅花无好意。赢得满衣清泪。
今年海角天涯。萧萧两鬓生华。看取晚来风势，故应难看梅花。
清平乐
故人何处。同在江南路。百种旧愁分不去。枉被落花留住。
旧愁百种谁知。除非是见伊时。最是一春多病，等闲过了酴醿。
清平乐
吴头楚尾。踏破瓦鞋底。万壑千岩秋色里。不耐恼人风味。
而今老我芗林。世间百不关心。独喜爱香韩寿，能来同醉花阴。
清平乐
薄情风雨。断送花何许。一夜清香无觅处。却返云窗月户。
醉乡面米为春。荆州富贵中人。肯入芗林净社，玉山屡倒芳茵。
清平乐
银钩虿尾。一似钟繇字。吏部文章麟角起。自是惊人瑞世。
西垣准拟挥毫。不须苦续离骚。政看翻阶红药，无忘丛桂香醪。
清平乐
人间尘外。一种寒香蕊。疑是月娥天上醉。戏把黄云挼碎。
使君坐啸清江。腾芳飞誉无双。兴寄小山丛桂，诗成扉几明窗。
清平乐
芗林春色。杯面云腴白。醉里不知天地窄。真是人间欢伯。
风流玉友争妍。酪奴可与忘年。空诵少陵佳句，饮中谁与俱仙。
清平乐
云无天净。明月端如镜。乌鹊绕枝栖未稳。零露垂垂珠陨。
扁舟共绝潮河。秋风别去如梭。今夜凄然对影，与谁斟酌姮娥。
清平乐
彩舟双橹。六月临平路。小雨轻风消晚暑。绕岸荷花无数。
玉人璨枕方床。遥知待月西厢。昨夜有情风月，今宵特地凄凉。
清平乐
南窗月满。绣被堆香暖。苦恨春宵更漏短。应讶郎归又晚。
征帆初落桥边。迎门一笑嫣然。今夜流霞共酌，何妨金盏垂莲。
清平乐
明眸秀色。肌理凝香雪。罗绮丛中标韵别。捧酒歌声清越。
不辞醉脸潮红。却愁归骑匆匆。回首绿窗朱户，断肠明月清风。
清平乐
东风归早。已绿瀛洲草。紫殿红楼春正好。杨柳半和烟袅。
玉舆遍绕花行。初闻百啭新莺。历历因风传去，千门万户春声。
清平乐
坠红飘絮。收拾春归去。长恨春归无觅处。心事顾谁分付。
卢家小苑回塘。于飞多少鸳鸯。纵使东墙隔断，莫愁应念王昌。
清平乐
烛花催晓。醉玉颓春酒。一骑东风消息到。占得鳌头龙首。
长安去路骎骎。明朝跃马芳阴。应是花繁莺巧，东君著意琼林。
清平乐
一帘红雨。飘荡谁家去。门外垂杨千万缕。不把东风留住。
旧巢燕子来迟。故园绿暗残枝。肠断画桥烟水，此情不许春知。
清平乐
断桥缺月。点点枝头雪。画角吹残声未歇。早是一年春别。
寿阳弄粉成妆。柔肠结结丁香。可怕真梅轻妒，游蜂说与何妨。
清平乐
推愁何计。车下忘乘坠。日上南枝春有意。已讶红酥如缀。
儿童缓整余杯。芒鞋午夜重来。素面应憎月冷，真香不逐风回。
清平乐
黄衫相倚。翠葆层层底。八月江南风日美。弄影山腰水尾。
楚人未识孤妍。离骚遗恨千年。无住庵中新事，一枝唤起幽禅。
清平乐
乱山深处。雪拥溪桥路。晓日乍明催客去。惊起玉鸦翻树。
翠衾香暖檀灰。一枝想见疏梅。凭仗东风说与，画眉人共春回。
清平乐
明珠翠羽。小绾同心缕。好去吴松江上路。寄与双鱼尺素。
兰桡飞取归来。愁眉待得伊开。相见嫣然一笑，眼波先入郎怀。
清平乐
水瓶石砚。败壁蜗书篆。窗下日舒缝衲线。屋角晚风飞霰。
上元灯火佳时。长廊语笑追随。高卧一番纸帔，觉来月贯南枝。
清平乐
开心暖胃。最爱门冬水。欲识味中犹有味。记取东坡诗意。
笑看玉笋双传。还思此老亲煎。归去北窗高卧，清风不用论钱。
清平乐
去年春破。强半途中过。日日篷窗眠了坐。饱听吴音楚些。
今年犹在天涯。客情触处思家。柳密何人深院，竹疏特地桃花。
清平乐
风休雨罢。三五春寒夜。翠额重帘何妨下。一炷非兰非麝。
红莲开遍吴宫。华灯小试房栊。客里愁须强遣，从来我辈情钟。
清平乐
春前别后。常是双眉皱。生怕莺声催残漏。梦破闲衾堆绣。
又还玉露金风。秋声先到房栊。川上不传尺素，云间犹望飞鸿。
清平乐
秋凉破暑。暑气迟迟去。最喜连日风和雨。断送凉生庭户。
晚来灯火回廊。有人新酒初尝。且喜薄衾围暖，却愁秋月如霜。
清平乐
一春老病。空过春光永。药鼎煎炉朝暮景。只是医方药性。
经旬日色云遮。山高寒透窗纱。常恨檐头倾雨，犹能枕上看花。
清平乐
赵家燕燕。宜在昭阳殿。春入馆娃深宫宴。秀色从来未见。
浅颦轻笑都宜。临风好是腰肢。今夜松江归路，月明愁满清辉。
清平乐
池台非雾。缥缈双溪路。家在江南佳丽处。看取谢公风度。
蟠桃酒酝千秋。金伙欲上迟留。笑待锦花裀上，双鸾舞彻梁州。
清平乐
翠蛾雪柳。鬓影春风透。灯火千门辉绮绣。移下一天星斗。
剩拚连夜欢游。金波欲上迟留。且看香梅影底，双鸾舞彻梁州。
清平乐
当年桂籍。同展摩云翼。位冠洪枢情似昔。肯共一尊瑶席。
经纶素韫胸中。筹帷小试成功。已殄黄池小丑，行收沙漠肤功。
清平乐
吾皇睿哲。廷有真三杰。同向清时扬茂烈。掩迹皋陶夔契。
联镳忽访山樊。凉生花底清尊。太史明朝日奏，台星皆聚柴门。
清平乐
南阳宾友。道旧须尊酒。一曲为公千岁寿。弦索春风纤手。
忠谋黼黻明昌。英词锦绣肝肠。帝所盛推颇牧，人间尤重班扬。
清平乐
松姿不老。独立蓬莱杪。风卷流苏香雾晓。又是江梅开了。
丹青早画麒麟。貂蝉自属王门。闻道碧桃花绽，一枝枝祝千春。
清平乐
轻红淡白。蓬阆神仙谪。魏紫姚黄夸异色。到得海边初识。
玉阑不语如颦。虚教春尽三分。却问檀心谁向，多情更属东君。
清平乐
风光紧急。三月俄三十。拟欲留连计无及。绿野烟愁露泣。
倩谁寄语春宵。城头画鼓轻敲。缱绻临歧嘱付，来年早到梅梢。
清平乐
恼烟撩露。留我须臾住。携手藕花湖上路。一霎黄梅细雨。
娇痴不怕人猜。随群暂遣愁怀。最是分携时候，归来懒傍妆台。
清平乐
新寒一段。变尽人间暖。说与群花花不管。只有江梅情乱。
江梅也似山人。山人到老梅亲。斗薮衣冠气象，百般归去精神。
清平乐
桃根桃叶。一树芳相接。春到江南三二月。迷损东家蝴蝶。
殷勤踏取青阳。风前花正低昂。与我同心栀子，报君百结丁香。
清平乐
悠悠漾漾。做尽轻模样。昨夜潇潇窗外响。多在梅梢柳上。
画楼拂晓帘开。六花一片飞来。却被金炉香雾，腾腾扶上琼钗。
清平乐
吹花何处。桃叶江头路。碧锦障泥冲暮雨。一霎峭寒如许。
归来索酒浇春。潮红秋水增明。却自不禁春恼，偎人低度歌声。
清平乐
唤云且住。莫作龙池舞。五月人间须好雨。为扫无边烦暑。
畦秧针绿重生。壶天表里俱清。林外桔槔闲挂，省渠多少心情。
清平乐
嫩凉新霁。明月光如洗。长笛一声烟际起。人在危楼独倚。
夜深风露娟娟。抱琴谁和流泉。只有乘鸾仙子，见人愁绝无眠。
清平乐
春愁错莫。风定花犹落。斗草踏青闲过却。乳燕鸣鸠自乐。
行人江北江南。满庭萱草毵毵。且恁亡忧可矣，只他怎解宜男。
清平乐
移商换羽。花底流莺语。唱彻秦娥君且住。肠断能消几许。
劝觥斜注微波。真情著在谁那。只怕如今归去，酒醒无奈愁何。
清平乐
长条依旧。不似章台柳。见客入来和笑走。腻脸羞红欲透。
桃花流水茫茫。归来愁杀刘郎。尽做风情减尽，也应未怕颠狂。
清平乐
春衫袖窄。烛底横波溢。困倚屏风无气力。故故停歌驻拍。
夜深满劝金杯。曲中偷送情来。归去十分准拟，今宵梦里阳台。
清平乐
争妍占早。只有梅同调。紫晕丁香青盖小。比似横枝更好。
日烘锦被熏香。老夫恼得颠狂。把酒花前一笑，醉乡别有风光。
清平乐
雪开瑶径。素蕊迎春影。楼上玉声三弄定。无奈幽香翻阵。
凌晨不事铅华。化工却付春花。流水残阳江上，清随月色低斜。
清平乐
未春先暖。天与梅花便。点检枝头开已遍。一一檀心粉面。
巡檐索笑题诗。老怀不似当时。犹有惜花心在，等闲羌管休吹。
清平乐
江沙带湿。莎露和烟泣。落日欲低红未入。悄悄暮峰凝立。
疏林秀色荒寒。频频驻骑回看。应是梧桐影下，秋风蹙碎眉山。
清平乐
断桥流水。香满扶疏里。忽见一枝明眼底。人在山腰水尾。
梨花应梦纷纷。征鸿叫断行云。不见绿毛么凤，一方明月中庭。
清平乐
从来清瘦。更被春僝僽。瘦得花身无可有。莫放隔帘风透。
一枝相映孤灯。灯明不似花明。细看横斜影下，如闻溪水泠泠。
清平乐
光尘扑扑。宫柳低迷绿。斗鸭阑干春诘曲。帘额微风绣蹙。
碧云青翼无凭。困来小倚银屏。楚梦未禁春晚，黄鹂犹自声声。
清平乐
吹香嚼蕊。独立东风里。玉冻云娇天似水。羞杀夭桃秾李。
如今见说阑干。不禁月冷霜寒。垅上驿程人远，楼头戍角声干。
清平乐
英姿慷慨。独立风尘外。湖海平生豪气在。行矣云龙际会。
充庭兰玉森森。一觞共祝脩龄。此地去天尺五，明年持橐西清。
清平乐
向来省户。谋国参伊吕。暂借良筹非再举。谈笑肃清三楚。
良辰上客徜徉。奏篇犹记传香。此日一尊相属，它时同在岩廊。
清平乐
红尘久住。仙驭凌波去。本似行云无定处。那更腊残风雨。
瑶芳片片轻飞。但留青子栾枝。孤负岁寒幽意，如今却与春宜。
清平乐
灵心暗属。髻垒黄金粟。寂静虚堂情不足。微步徘徊山麓。
蕊珠宫里新妆。生香全似瑶芳。应为莺花留恋，人间暂歇鸾凤。
清平乐
楚梅娇小。好是霜天晓。宿酒恼人香暗绕。浸影碧波池沼。
生成素淡芳容。不须抹黛匀红。准拟成阴结子，莫教枉费春工。
清平乐
绮疏新晓。学语雏莺巧。烟暖瑶阶梧叶老。满地东风芳草。
少年不合风流。偿他酒债花愁。望断绿芜春去，销魂懒上层楼。
清平乐
清和时候。底事休交瘦。满酌流霞看舞袖。步步锦裀红皱。
六么舞到虚催。几多深意徘徊。拚了明朝中酒，为伊更饮琼杯。
清平乐
鸿来燕去。又是秋光暮。冉冉流年嗟暗度。这心事还无据。
寒窗露冷风清。旅魂幽梦频惊。何日利名俱赛，为予笑下愁城。
清平乐
秋容眼界。随寓浑堪爱。远岫连天横淡霭。望断孤鸿飞外。
夕阳红树林垌。重重锦障横陈。一段江南景色，倩谁为下丹青。
清平乐
紫箫声断。窗底春愁乱。试著春衫羞自看。窄似年时一半。
一春长病厌厌。新来愁病重添。香冷倦熏金鸭，日高不卷珠帘。
清平乐
呢喃燕语。共诉春归去。春去从他留不住。落尽枝头红雨。
老翁袖手优游。闲愁不到眉头。过了麦黄椹紫，归期只在新秋。
清平乐
儿曹耳语。借问何处去。家在翠微深处住。生计一犁春雨。
客中且恁浮游。莫将事挂心头。纵使人生满百，算来更几春秋。
清平乐
一杯椒醑。惜饮难成醉。爆竹声中人未睡。共道今宵守岁。
不如且就衾裯。谁能细数更筹。三百六旬过了，明朝却是年头。
清平乐
翠团嘉树。杜宇呼春去。帘卷金泥凝望处。几点红薇香雨。
等闲过了花时。殷勤来问酴醿。恰有一枝春在，画楼红日林西。
清平乐
柳边飞鞚。露湿征衣重。宿鹭惊窥沙影动。应有鱼虾入梦。
一川淡月疏星。浣沙人影娉婷。笑背行人归去，门前稚子啼声。
清平乐
茅檐低小。溪上青青草。醉里蛮音相媚好。白发谁家翁媪。
大儿锄豆溪东。中儿正织鸡笼。最喜小儿亡赖，溪头卧剥莲蓬。
清平乐
断崖修竹。竹里藏冰玉。路绕清溪三百曲。香满黄昏雪屋。
行人系马疏篱。折残犹有高枝。留得东风数点，只缘娇嫩春迟。
清平乐
绕床饥鼠。蝙蝠翻灯舞。屋上松风吹急雨。破纸窗间自语。
平生塞北江南。归来华发苍颜。布被秋宵梦觉，眼前万里江山。
清平乐
连云松竹。万事从今足。拄杖东家分社肉。白酒床头初熟。
西风梨枣山园。儿童偷把长竿。莫遣旁人惊去，老夫静处闲看。
清平乐
此身长健。还却功名愿。枉读平生三万卷。满酌金杯听劝。
男儿玉带金鱼。能消几许诗书。料得今宵醉也，两行红袖争扶。
清平乐
诗书万卷。合上明光殿。案上文书看未遍。眉里阴功早见。
十分竹瘦松坚。看君自是长年。若解尊前痛饮，精神便是神仙。
清平乐
清溪奔快。不管青山碍。千里盘盘平世界。更著溪山襟带。
古今陵谷茫茫。市朝往往耕桑。此地居然形胜，似曾小小兴亡。
清平乐
少年痛饮。忆向吴江醒。明月团圆高树影。十里蔷薇水冷。
大都一点宫黄。人间直恁芳芬。怕是九天风露，染教世界都香。
清平乐
东园向晓。阵阵西风好。唤起仙人金小小。翠羽玲珑装了。
一枝枕畔开时。罗帏翠幕低垂。恁地十分遮护，打窗早有蜂儿。
清平乐
春宵睡重。梦里还相送。枕畔起寻双玉凤。半日才知是梦。
一从卖翠人还。又无音信经年。却把泪来做水，流也流到伊边。
清平乐
清词索笑。莫厌银杯小。应是天孙新与巧。剪恨裁愁句好。
有人梦断关河。小窗日饮亡何。想见重帘不卷，泪痕滴尽湘娥。
清平乐
灵皇醮罢。福禄都来也。试引鹓雏花树下。断了惊惊怕怕。
从今日日聪明。更宜潭妹嵩兄。看取辛家铁柱，无灾无难公卿。
清平乐
月明秋晓。翠盖团团好。碎剪黄金教恁小。都著叶儿遮了。
折来休似年时。小窗能有高低。无顿许多香处，只消三两枝儿。
清平乐
断云漏雨。依约西山暮。风定樯高须小住。不忍带将春去。
此行抑有求欤。青衣拟问平都。万里一钩新月，相忘常在江湖。
清平乐
秋香谁买。散入琉璃界。点缀小红全不碍。还却铅华余债。
夜来月底相期。一枝未觉香迟。恰似青绫帐底，绛罗初试裙儿。
清平乐
疏疏整整。风急花无定。红烛照筵寒欲凝。时见筛帘玉影。
夜深明月笼纱。醉归凉面香斜。犹有惜梅心在，满庭误作吹花。
清平乐
恼花风雨。断送春将暮。底死留春春不住。那更送春归去。
今朝且赋归与。明年春满皇都。共泛桃花锦浪，与君同醉西湖。
清平乐
天涯重九。独对黄花酒。醉捻黄花和泪嗅。忆得去年携手。
去年同醉流霞。醉中折尽黄花。还是黄花时候，去年人在天涯。
清平乐
醉红宿翠。髻亸乌云坠。管是夜来不得睡。那更今朝早起。
春风满揉腰肢。阶前小立多时。恰恨一番雨过，想应湿透鞋儿。
清平乐
山明水嫩。潇洒桐庐郡。极目风烟无限景。说也如何得尽。
自怜俗状尘容。几年断梗飘蓬。借使严陵知道，只应笑问东风。
清平乐
梅花照雪。浑似人清绝。香叠绀螺双背结。曾侍霓旌绛节。
如今却向尘寰。棋中寄个清闲。纵使阿郎多病，也须偷画春山。
清平乐
无风轻燕。缭绕深深院。昼永人闲帘不卷。时听莺簧巧啭。
清和天气阴阴。南风初奏薰琴。唤起午窗新梦，愁添一掬归心。
清平乐
一宵风雨。春与人俱去。春解再来花作主。只有行人无据。
殷勤满酌离觞。阳关唱起愁肠。苦恨无情杜宇，声声叫断斜阳。
清平乐
纤秾娇小。也解争春早。占得中央颜色好。装点枝枝新巧。
东皇初到江城。殷勤先去迎春。乞与黄金腰带，压持红紫纷纷。
清平乐
苍崖叠嶂。有路梯云上。忽见地平方数丈。坐石风林相向。
凤膺时作龙声。夜深惊动寒星。几点光芒欲下，傍人头上来听。
清平乐
忔憎憎地。一捻儿年纪。待道瘦来肥不是。宜著淡黄衫子。
唇边一点樱多。见人频敛双蛾。我自金陵怀古，唱时休唱西河。
清平乐
玻璃翦叶。点缀黄金屑。雅淡幽姿风味别。翠影婆娑弄月。
秋光占断江南。清香鼻观先参。一朵折来和露，乌云髻畔斜簪。
清平乐
鸣琴单父。凫舄宜飞去。不比河阳花满树。此意直高千古。
清秋诞日相逢。乃同涧上村侬。笑指壶山为寿，仁心静处加功。
清平乐
萧然在涧。景色秋来冠。几缕明霞红未断。矫首时时遐观。
回思五马清游。分明前辈风流。留作山间佳话，更谁愁上眉头。
清平乐
常思高致。又见凉风起。欢喜年时为寿意。快写山歌重寄。
愿公好德康宁。青云收取功名。莫道而今官小，吾儒正要仁民。
清平乐
春蒲雨湿。燕子低飞急。云压前山群翠失。烟水满湖轻碧。
小莲相见湾头。清寒不到青楼。请上琵琶弦索，今朝破得春愁。
清平乐
蓝田玉种。为我酬清供。香压冰肌犹怕重。更倩留仙群捧。
看花美倩偏工。举花消息方浓。此笑知谁领解，无言独倚东风。
清平乐
镜屏开晓。寒入宫罗峭。脉脉不知春又老。帘外舞红多少。
旧时驻马香阶。如今细雨苍苔。残梦不堪重理，一双胡蝶飞来。
清平乐
柳边深院。燕语明如翦。消息无凭听又懒。隔断画屏双扇。
宝杯金缕红牙。醉魂几度儿家。何处一春游荡，梦中犹恨杨花。
清平乐
玉肌春瘦。别凤离鸾后。柳外画船看翠袖。眼艳风流依旧。
杏梁语燕绸缪。可堪前梦悠悠。几度欲成花雨，断云还过南楼。
清平乐
朔风凝沍。不放云来去。稚柳回春能几许。一夜满城飞絮。
羊羔酒面频倾。护寒香缓娇屏。唤取雪儿对舞，看他若个轻盈。
清平乐
风韶烟腻。春事三之二。说与人生行乐耳。富贵古来如此。
西园已有心期。姚黄魏紫开时。纤指金荷潋滟，香唇银竹参差。
清平乐
西风猎猎。又是登高节。一片情怀无处说。秋满江头红叶。
谁怜鬓影凄凉。新来更点吴霜。孤负萸囊菊盏，年年客里重阳。
清平乐
纤云扫迹。万顷玻璃色。醉跨玉龙游八极。历历天青海碧。
水晶宫殿飘香。群仙方按霓裳。消得几多风露，变教人世清凉。
清平乐
宫腰束素。只怕能轻举。好筑避风台护取。莫遣惊鸿飞去。
一团香玉温柔。笑颦俱有风流。贪与萧郎眉语，不知舞错伊州。
清平乐
休弹别鹤。泪与弦俱落。欢事中年如水薄。怀抱那堪作恶。
昨宵月露高楼。今朝烟雨孤舟。除是无身方了，有身长有闲愁。
清平乐
冰轮万里。云卷天如洗。先向海山生大士。却诞卯金之子。
冰盆荔子堪尝。胆瓶茉莉尤香。震旦人人炎热，补陀夜夜清凉。
清平乐
人间喘汗。无计翻银汉。有个至人来震旦。宴坐补陀岩畔。
吾闻福寿难量。待看海底生桑。乞取净瓶一滴，普教大地清凉。
清平乐
清淮北去。千里扬州路。过却瓜州杨柳树。烟水重重无数。
柁楼才转前湾。云山万点江南。点点尽堪肠断，行人休望长安。
清平乐
瓜州渡口。恰恰城如斗。乱絮飞钱迎马首。也学玉关榆柳。
面前直控金山。极知形胜东南。更愿诸公著意，休教忘了中原。
清平乐
合欢扇子。扑蝶花阴里。半醉海棠扶不起。淡日秋千闲倚。
宝筝弹向谁听。一春能几番晴。帐底柳绵吹满，不教好梦分明。
清平乐
绿窗初晓。枕上闻啼鸟。不恨王孙归不早。只恨天涯芳草。
锦书红泪千行。一春无限思量。折得垂杨寄与，丝丝都是愁肠。
清平乐
日寒风细。庭馆浮花气。白发潘郎吟欲醉。绿暗蘼芜千里。
西园南浦东城。一春多少闲情。日暮采苹歌远，梦回唤得愁生。
清平乐
凤城春浅。寒压花梢颤。有约不来梁上燕。十二绣帘空卷。
去年共倚秋千。今年独倚阑干。误了海棠时候，不成直待花残。
清平乐
深红半面。一似墙头见。草树池塘青一片。独倚阑干几遍。
更谁绛袖朱唇。火云相对英英。笑杀牡丹正午，离披不任看承。
清平乐
君词为寿。绝妙孙辛妇。但恨杯无露添酒。空等待梅花久。
喜君白首还玄。人间合信天缘。如此相从至老，我亦何倦余年。
清平乐
吹梅声噎。帘卷初弦月。一寸春霏消蕙雪。愁染垂杨带结。
画桥平接金沙。软红浅隔儿家。燕子未归门掩，晚妆空对菱花。
清平乐
晚莺桥噎。庭户溶溶月。一树湘桃飞茜雪。红豆相思渐结。
看看芳草平沙。游鞯犹未归家。自是萧郎飘荡，错教人恨杨花。
清平乐
诗情画意。只在阑干外。雨露天低生爽气。一片吴山越水。
宫烟醉柳春晴。海风洗月秋明。唤取九霞飞佩，夜凉跨鹤吹笙。
清平乐
小桥萦绿。密翠藏吟屋。千顷风烟森万玉。依约辋川韦曲。
临流照影何人。悠然倚仗看云。柳色翠迷山色，泉声清和蝉声。
清平乐
锦城春晓。苑陌芳菲早。可是杜陵人未老。日日酒迷花恼。
归鞯困倚芳酲。醒来还有新吟。人与杏花俱醉，春风一路闻莺。
清平乐
静香真色。花与人争白。属玉双飞烟月夕。点波一奁秋碧。
翠罗袖薄天寒。笛声何处关山。手捻一枝春色，东风怨入江南。
清平乐
秋怀骚屑。卧听萧萧叶。四壁寒蛩吟不歇。旧恨新愁都说。
疏疏雨打栖鸦。月痕犹在窗纱。一夜西风能紧，明朝瘦也黄花。
清平乐
清明寒食。过了空相忆。千里音书无处觅。渺渺乱芜摇碧。
苍天雨细风斜。小楼燕子谁家。只道春寒都尽，一分犹在桐花。
清平乐
寒泉如线。莎石绵云软。十里梅花香一片。不记入山深浅。
谩留两袖春风。罗浮旧梦成空。独对阑干明月，教人犹忆山中。
清平乐
苑秋凉早。石径幽花小。霜絮飞飞风草草。翠碧斓斑驰道。
香沟诗叶难寻。依然绿浅红深。倚竹空歌黄鹄，谁招青冢游云。
清平乐
娥眉淡伫。未约心先许。坐待不来来又去。直到碧窗深处。
雨云偏妒妖娇。几孤三五良宵。要见残妆新画，多应暮暮朝朝。
清平乐
天孙自织。经纬天南北。明月楼台高百尺。玉手昔曾亲摘。
种榆人去何年。乘槎偶认张骞。报道秋期近也，好将巧思相传。
清平乐
呼来吸去。毕竟为谁主。软力慢扶花柳舞。禁不住颠狂处。
等闲天易凉炎。每教人爱人嫌。最是相思病起，呼儿紧下珠帘。
清平乐
丝丝线线。惹起云根燕。万里江山春欲遍。多在梨花庭院。
经旬一见通宵。恍如身在蓝桥。记与巫山神女，不禁暮暮朝朝。
清平乐
随风情性。聚散元无定。雨过黄昏收拾尽。送出月明花影。
谁言出岫无心。腾腾飞上巫岑。梦断不知何处，玉人鬓上斜簪。
清平乐
娇声娇语。恰似深闺女。三叠琴心音一缕。趓在绿阴深处。
此音宁与人知。此身不与人欺。薄暮背将斜月，噤声飞上高枝。
清平乐
三三两两。夜夜教人想。偷入霜绡斜隙帐。直到珊瑚枕上。
玉人梦绕江南。输他一饷肥甘。莫恨我心儿毒，只因你口儿馋。
清平乐
轻姿傅粉。学得偷香俊。百紫千红人未问。先与芳心折损。
一生天赋风流。不知节去蜂愁。堪笑庄周老子，将身梦里追游。
清平乐
黄梅雨住。青草池塘暮。轻许天然乐两部。遥想周郎不顾。
生憎利口喃喃。凭谁井塞泥缄。最是玉人枕上，几回梦断江南。
清平乐
星星散散。绕地无人管。一点寒光虽有烂。飞不到河西畔。
画堂花暗银釭。井阑添个双双。欲照相思两字，藉风扶过虚窗。
清平乐
啾啾唧唧。夜夜鸣东壁。如诉如歌如涕泣。乱我离怀似织。
画堂帘幕沈深。美人睡稳香衾。懒妇知眠到晓，尔虫枉自劳心。
清平乐
候蛩凄断。人语西风岸。月落沙平江似练。望尽芦花无雁。
暗教愁损兰成，可怜夜夜关情。只有一枝梧叶，不知多少秋声。
清平乐
暗香千树。结屋中间住。明月一方流水护。梦入梨云深处。
清冰隔断尘埃。无人踏碎苍苔。一似逋仙归后，吟诗不下山来。
清平乐
黑云飞起。夜月啼湘鬼。魂返灵根无二纸。千古不随流水。
香心淡染清华。似花还似非花。要与闲梅相处，孤山山下人家。
清平乐
百花开后。一朵疑堆绣。绝色年年常似旧。因甚不随春瘦。
脂痕淡约蜂黄。可怜独倚新妆。太白醉游何处，定应忘了沈香。
清平乐
辔摇衔铁。蹴踏平原雪。勇趁军声曾汗血。闲过升平时节。
茸茸春草天涯。涓涓野水晴沙。多少骅骝老去，至今犹困盐车。
清平乐
一犁初卸。息影斜阳下。角上汉书何不挂。老子近来慵跨。
烟村草树离离。卧看流水忘归。莫饮山中清味，怕教洗耳人知。
清平乐
采芳人杳。顿觉游情少。客里看春多草草。总被诗愁分了。
去年燕子天涯。今年燕子谁家。三月休听夜雨，如今不是催花。
清平乐
丹丘瑶草。不许秋风扫。记得对花曾被恼。犹似前时春好。
湘皋闲立双清。相看波冷无声。独说长生未老，不知老却梅兄。
清平乐
柳间花外。日日离人泪。忆得楼心和月醉。落叶与愁俱碎。
如今一笑吴中。眼青犹认衰翁。先泛扁舟烟水，西湖多定相逢。
清平乐
五湖一叶。风浪何时歇。醉里不知花影别。依旧空山明月。
夜深鹤怨归迟。此时那处堪归。门外一株杨柳，折来多少相思。
清平乐
露花烟柳。春思浓如酒。几阵狂风新雨后。满地落红铺绣。
风流何处疏狂。厌厌恨结柔肠。又是危阑独倚，一川烟草斜阳。
清平乐
秋光如水。酿作鹅黄蚁。散入千岩佳树里。惟许修门人醉。
轻钿重上风鬟。不禁月冷霜寒。步障深沉归去，依然愁满江山。
清平乐
羞蛾浅浅。秋水如刀剪。窗下无人自针线。不觉郎来身畔。
相将携手鸳帏。匆匆不许多时。耳畔告郎低语，共郎莫使人知。
清平乐
小庭春院。睡起花阴转。往事旧欢离思远。柳絮随风难管。
等闲屈指当时。阑干几曲谁知。为问春风桃李，而今子满芳枝。
清平乐
乱云将雨。飞过鸳鸯浦。人在小楼空翠处。分得一襟离绪。
片帆隐隐归舟。天边雪卷云浮。今夜梦魂何处，青山不隔人愁。
清平乐
悠悠飏飏。做尽轻模样。半夜萧萧窗外响。多在梅边竹上。
朱楼向晓帘开。六花片片飞来。无奈熏炉烟雾，腾腾扶上金钗。
清平乐
阿朗去日。不道长为客。底事桐庐无处觅。却得广州消息。
江头一只兰船。风雨湘妃庙前。死恨无情江水，送郎一去三年。
清平乐
柳阴庭院。帘约风前燕。着雨荷花红半敛。消得盈盈绿扇。
竹光野色生寒。玉纤雪藕冰盘。长记酒醒人静，暗香吹月栏干。
清平乐
小山业桂。最有留人意。拂叶攀花无限思。雨湿浓香满袂。
别来过了秋光。翠帘昨夜新霜。多少月宫闲地，姮娥与借微芳。
清平乐
黄金殿里。烛影双龙戏。劝得官家真个醉，进酒犹呼万岁。
锦茵舞彻凉州，君恩与整搔头。一夜御前宣唤，六宫多少人愁。
清平乐
鬓云斜坠。莲步弯弯细。笑脸双蛾生多媚。百步兰麝香喷。
从前万种愁烦。枕边未可明言。好是蓝桥再渡，玉蓖还胜金钿。
清平乐
阵鸿惊处。一网沉江渚。落叶乱风和细雨。拨棹不如归去。
芦花轻泛微澜。蓬窗独自清闲。一觉游仙好梦，任它竹冷松寒。
清平乐
萋萋芳草。怨得王孙老。瘦损腰围罗带小。长是锦书来少。
玉箫吹落梅花。晓寒犹透轻纱。惊起半屏幽梦，小窗淡月啼鸦。
清平乐
数声乌鹊。院宇寒萧索。杨柳梢头秋过却。无叶可供风落。
可人犹有芙蕖。向人冷澹妆梳。云外征鸿过尽，夕阳依旧平芜。
清平乐
醉狂痴作。误信青楼约。酒醒梅花吹画角。翻得一场寂寞。
相如谩赋凌雪。琴台不遇文君。江上琵琶旧曲，只堪分付商人。
清平乐
今朝欲去。忽有留人处。说与江头杨柳树。系我扁舟且住。
十分酒兴诗肠。难禁冷落秋光。借取春风一笑，狂夫到老犹狂。
清平乐
美人娇小。镜里容颜好。秀色侵入春帐晓。郎去几时重到。
叮咛记取儿家。碧云隐映红霞。直下小桥流水，门前一树桃花。
清平乐
东风无用。吹得愁眉重。有意迎春无意送。门外湿云如梦。
韶光九十慳慳。俊游回首关山。燕子可怜人去，海棠不分春寒。
清平乐
绿围红绕。一枕屏山晓。怪得今朝偏起早。笑道牡丹开了。
迎人卷上珠帘，小螺未拂眉尖。贪教玉笼鹦鹉，杨花飞满妆奁。
清平乐
秋娘窗户。梦入阳台雨。小别殷勤留不住。恨满飞花落絮。
一天晓月檐西。马嘶风拂罗衣。分付许多风致，送人行下楼儿。
清平乐
初莺细雨。杨柳低愁缕。烟浦花桥如梦里。犹记倚楼别语。
小屏依旧围香。恨抛薄醉残妆。判却寸心双泪，为他花月凄凉。
清平乐
图书一室。香暖垂帘密。花满翠壶熏研席。睡觉满窗晴日。
手寒不了残棋。篝香细勘唐碑。无酒无诗情绪，欲梅欲雪天时。
清平乐
珠帘寂寂。愁背银缸泣。记得少年初选入。三十六宫第一。
当年掌上承恩。而今冷落长门。又是羊车过也，月明花落黄昏。
清平乐
深深禁篽。霁日明莺羽。风动槐龙交翠舞。恰恰花阴亭午。
一帘暖絮悠飏。金炉旋炷沈香。天子方看谏疏，内人休斗新妆。
清平乐
凤楼人独。飞尽罗心烛。梦绕屏山三十六。依约水西云北。
晓奁懒试脂铅。一纣鸾髻微偏。留得宿妆眉在，要教知道孤眠。
清平乐
香摇穗碧。梅巧红酥滴。云涴宝钗蝉坠翼。娇小争禁酒力。
绣窗芳思迟迟。无端又敛双眉。贪把兰亭学字，一冬忘了弹棋。
清平乐
缕金剪彩。茸绾同心带。整整云鬟宜簇戴。雪柳闹蛾难赛。
休夸结实炎州。且看指面纤柔。试问苦人滋味，何如插鬓风流。
清平乐
忍寒情味。枝染蔷薇水。揽照清溪花影碎。笑杀小桃秾李。
一生占断春妍。偏宜月露娟娟。欲寄江南春去，乱鸦点破云笺。
清平乐
薰梅染柳。借得东君手。柳色梅香到樽前，摅写才华八斗。
当年占梦佳辰。今年乐事尤新。日侍玉皇香案，钧天日月常春。
清平乐
明虹收雨。两桨能吴语。人在江南荷叶浦。采得苹花无数。
梦中舞燕栖鸾。起来烟渚风湾。一点愁眉天末，凭谁划却春山。
清平乐
锦屏香褪。寒隐轻衫嫩。燕子护泥飞不稳。庭掩百花难认。
双双绣带微风。海棠此夜帘栊。愁损一番寒食，小窗淡月残红。
清平乐
曳云摇玉。裙蹙秋绡幅。学得琵琶依约熟。贪按雁沙新曲。
曲终满院春闲。清颦移上眉山。心事怕人猜破，折花背插云鬟。
清平乐
留君少住。且待晴时去。夜深水鹤云间语。明日棠梨花雨。
尊前不尽余情。都上鸣弦细声。二十四番风後，绿阴芳草长亭。
清平乐
柳丝摇露。不绾兰舟住。人宿溪桥知那处。一夜风声千树。
晓楼望断天涯。过鸿影落寒沙。可惜些儿秋意，等闲过了黄花。
水龙吟
晚来轻拂，游云尽卷，霁色寒相射。银潢半掩，秋毫欲数，分明不夜。玉琯传声，羽衣催舞，此欢难借。凛清辉，但觉圆光罩影，冰壶莹、真无价。
闻道水精宫殿，惠炉薰、珠帘高挂。琼枝半倚，瑶觞更劝，莺娇燕姹。目断魂飞，翠萦红绕，空吟小砑。想归来醉里，鸾篦凤朵，倩何人卸。
水龙吟
秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。
头上纶巾醉堕，要欹眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。
水龙吟
楚山千叠浮空，楚云只在巫山住。鸾飞凤舞，当时空记，梦中奇语。晓日曈日龙，夕阳零乱，袅红萦素。问如今依旧，霏霏冉冉，知他为、谁朝暮。
玉佩烟鬟飞动，炯星眸、人间相遇。嫣然一笑，阳城下蔡，尽成惊顾。蕙帐春浓，兰衾日暖，未成行雨。但丁宁莫似，阳台梦断，又随风去。
水龙吟
西湖天下应如是。谁唤作、真西子。云凝山秀，日增波媚，宜晴宜雨。况是深秋，更当遥夜，月华如水。记词人解道，丹青妙手，应难写、真奇语。
往事输他范蠡。泛扁舟、仍携佳丽。毫端幻出，淡妆浓抹，可人风味。和靖幽居，老坡遗迹，也应堪记。更凭君画我，追随二老，游千家寺。
水龙吟
小轩潇洒清宵午，风正紧、门深闭。藜床危坐，竹窗频听，春虫扑纸。灯烬垂红，篆烟消碧，衣轻如水。料飞花未止，堆檐已满，时摧折、琅玕尾。
骨冷魂清无寐。这身在、广寒宫里。暗怀千古，浑疑一夜，冰生肠胃。岁事峥嵘，故园睽阻，归期犹未。向寒乡、不念丰年，只忆青天万里。
水龙吟
翠帘迟晚，龙楼丽日，海宇明新霁。枢旋大电，虹流华渚，阳春天气。出震乘乾，保民立政，垂衣裳治。诞恩均九有，功兼七制，恢图抚、四荒外。
威动殊邻万里。拥衣冠、称觞玉陛。虞韶缓度，龙香飞下，晴云如水。行见冰天，版图来上，诸侯盟会。奉怡颜宴罢，归移宝辇，向瑶池醉。
水龙吟
嫩凉微袅，秋容乍肃，迥觉凉如水。重阳已近，岩华增秀，一钩天际。香动前星，气横文圃，荣光呈瑞。仰宸心密眷，行都正牧，兵民奉、神明治。
金殿朝回燕适。肆武功、文德咸备。萧闲翰墨，惟亲书史，不寻罗绮。欢动宸严，宴开鹤禁，生朝和气。愿青宫布政，龙楼问寝，同千万岁。
水龙吟
海榴红暖，圆荷翠小，榭阁薰风浅。真人抚运，云龙相际，真贤载诞。鲁国元勋，相门接踵，传家非远。辅中兴大业，折冲邻壤，扶红日、上霄汉。
端是清明重见。范陶镕、咸收群彦。垂绅正笏，炉烟不动。宸廷闲燕。天地平成，父尧子舜，永膺宸眷。赐我公岁岁，恩荣锡命，向黄金殿。
水龙吟
自来百卉千葩，算多有、异芬清绝。此花独赋，天然标致，于中超越。月脸妆匀，碧琼枝瘦，真仙风骨。向严寒雪里，千林冻损，钟和气、先春发。
信是芳姿高洁。肯趋陪、游蜂戏蝶。玉堂静处，竹梢斜亚，凝烟媚月。一任严城上，单于奏、角声凄切。待芳心结实，和羹鼎鼐，收功须别。
水龙吟
十洲三岛蓬壶，是花锦、一团装就。轻车细辇，绮罗香里，放光如昼。朱户笙箫，画楼帘幕，有人回首。想金莲灿烂，星球缥缈，那风景、年时旧。
应念白头太守。怎红旗、六街穿透。铺排玳席，追陪珠履，且酾春酎，楚舞秦讴，半慵莺舌，叠翻鸳袖。把千门喜色，万家和气，祝君王寿。
水龙吟
片帆天际归舟，好风动、吹来消息。浪间双将，回头春沙，去来几日。十八滩头，水飞如舞，石才如壁。把连樯白粲，等闲卸却，更呼取、艅艎入。
不羡公家事了，羡二难、一番游历。江花江水，无边风月，不知行役。和郁孤词，倚崆峒剑，唤醒龙蛰。试问君，过我青原，听得几声羌笛。
减字木兰花
花心柳眼。郎似游丝常惹绊。慵困谁怜。绣线金针不喜穿。
深房密宴。争向好天多聚散。绿锁窗前。几日春愁废管弦。
减字木兰花
垂螺近额。走上红裀初趁拍。只恐轻飞。拟倩游丝惹住伊。
文鸳绣履。去似杨花尘不起。舞彻伊州。头上宫花颤未休。
减字木兰花
留春不住。燕老莺慵无觅处。说似残春。一老应无却少人。
风和月好。办得黄金须买笑。爱惜芳时。莫待无花空折枝。
减字木兰花
伤怀离抱。天若有情天亦老。此意如何。细似轻丝渺似波。
扁舟岸侧。枫叶荻花秋索索。细想前欢。须著人间比梦间。
减字木兰花
楼台向晓。淡月低云天气好。翠幕风微。宛转梁州入破时。
香生舞袂。楚女腰肢天与细。汗粉重匀。酒后轻寒不著人。
减字木兰花
画堂雅宴。一抹朱弦初入遍。慢捻轻笼。玉指纤纤嫩剥葱。
拨头尫利。怨月愁花无限意。红粉轻盈。倚暖香檀曲未成。
减字木兰花
歌檀敛袂。缭绕雕梁尘暗起。柔润清圆。百琲明珠一线穿。
樱唇玉齿。天上仙音心下事。留往行云。满坐迷魂酒半醺。
减字木兰花
去年残腊。曾折梅花相对插。人面而今。空有花开无处寻。
天天不远。把酒拈花重发愿。愿得和伊。偎雪眠香似旧时。
减字木兰花
年来方寸。十日幽欢千日恨。未会此情。白尽人头可得平。
区区堪比。水趁浮萍风趁水。试望瑶京。芳草随人上古城。
减字木兰花
人生可意。只说功名贪富贵。遇景开怀。且尽生前有限杯。
韶华几许。鶗鴂声残无觅处。莫自因循。一片花飞减却春。
减字木兰花
金貂贳酒。乐事可为须趁手。且醉青春。白发何曾饶贵人。
凤笙鼍鼓。况是桃花落红雨。莫诉觥筹。炊熟黄粱一梦休。
减字木兰花
鸾坡凤沼。轩冕倘来何足道。存养天真。安用浮名绊此身。
劳生逸老。摆脱纷华须是早。解绶眠云。林下何曾见一人。
减字木兰花
危楼引望。天气犹寒花未放。远思悠悠。芳草何年恨即休。
仙踪何处。此去蓬山多少路。春霭腾腾。更在瑶台十二层。
减字木兰花
帝城春媚。绿柳参天花照地。共荣升平。处处楼台歌板声。
香轮玉镫。驰骤芳郊争选胜。妙舞轻讴。扰乱春风卒未休。
减字木兰花
雕阑香砌。红紫妖韶何足计。争似幽芳。几朵先春蘸碧塘。
玉船金盏。谁谓花神情有限。绰约仙姿。仿佛江皋解佩时。
减字木兰花
长亭晚送。都似绿窗前日梦。小字还家。恰应红灯昨夜花。
良时易过。半镜流年春欲破。往事难忘。一枕高楼到夕阳。
减字木兰花
留春不住。恰似年光无味处。满眼飞英。弹指东风太浅情。
筝弦未稳。学得新声难破恨。转枕花前。且占香红一夜眠。
减字木兰花
长杨辇路。绿满当年携手处。试逐春风。重到宫花花树中。
芳菲绕遍。今日不如前日健。酒罢凄凉。新恨犹添旧恨长。
减字木兰花
郑庄好客。容我尊前先堕帻。落笔生风。籍籍声名不负公。
高山白早。莹骨冰肤那解老。从此南徐。良夜清风月满湖。
减字木兰花
云鬟倾倒。醉倚阑干风月好。凭仗相扶。误入仙家碧玉壶。
连天衰草。下走湖南西去道。一舸姑苏。便逐鸱夷去得无。
减字木兰花
闽溪珍献。过海云帆来似箭。玉座金盘。不贡奇葩四百年。
轻红酿白。雅称佳人纤手擘。骨细肌香。恰是当年十八娘。
减字木兰花
贤哉令尹。三仕已之无喜愠。我独何人。犹把虚名玷缙绅。
不如归去。二顷良田无觅处。归去来兮。待有良田是几时。
减字木兰花
玉觞无味。中有佳人千点泪。学道忘忧。一念还成不自由。
如今未见。归去东园花似霰。一语相开。匹似当初本不来。
减字木兰花
春光亭下。流水如今何在也。岁月如梭。白首相看拟奈何。
故人重见。世事年来千万变。官况阑珊。惭愧青松守岁寒。
减字木兰花
晓来风细。不会鹊声来报喜。却羡寒梅。先觉春风一夜来。
香笺一纸。写尽回文机上意。欲卷重开。读遍千回与万回。
减字木兰花
天台旧路。应恨刘郎来又去。别酒频倾。忍听阳关第四声。
刘郎未老。怀恋仙乡重得到。只恐因循。不见如今劝酒人。
减字木兰花
琵琶绝艺。年纪都来十一二。拨弄么弦。未解将心指下传。
主人瞋小。欲向东风先醉倒。已属君家。且更从容等待他。
减字木兰花
春牛春杖。无限春风来海上。便与春工。染得桃红似肉红。
春幡春胜。一阵春风吹酒醒。不似天涯。卷起杨花似雪花。
减字木兰花
云容皓白。破晓玉英纷似织。风力无端。欲学杨花更耐寒。
相如未老。梁苑犹能陪俊少。莫惹闲愁。且折江梅上小楼。
减字木兰花
玉房金蕊。宜在玉人纤手里。淡月朦胧。更有微微弄袖风。
温香熟美。醉慢云鬟垂两耳。多谢春工。不是花红是玉红。
减字木兰花
春庭月午。摇荡香醪光欲舞。步转回廊。半落梅花婉娩香。
轻云薄雾。总是少年行东处。不似秋光。只与离人照断肠。
减字木兰花
天然宅院。赛了千千并万万。说与贤知。表德元来是胜之。
今来十四。海里猴儿奴子是。要赌休痴。六只骰儿六点儿。
减字木兰花
神闲意定。万籁收声天地静。玉指冰弦。未动宫商意已传。
悲风流水。写出寥寥千古意。归去无眠。一夜余音在耳边。
减字木兰花
银筝旋品。不用缠头千尺锦。妙思如泉。一洗闲愁十五年。
为公少止。起舞属公公莫起。风里银山。摆撼鱼龙我自闲。
减字木兰花
柔和性气。雅称佳名呼懿懿。解舞能讴。绝妙年中有品流。
眉长眼细。淡淡梳妆新绾髻。懊恼风情。春著花枝百态生。
减字木兰花
莺初解语。最是一年春好处。微雨如酥。草色遥看近却无。
休辞醉倒。花不看开人易老。莫待春回。颠倒红英间绿苔。
减字木兰花
江南游女，问我何年归得去。雨细风微，两足如霜挽纻衣。
江亭夜语。喜见京华新样舞。莲步轻飞。迁客今朝始是归。
减字木兰花
双鬟绿坠。娇眼横波眉黛翠。妙舞蹁跹。掌上身轻意态妍。
曲穷力困。笑倚人旁香喘喷。老大逢欢。昏眼犹能仔细看。
减字木兰花
天真雅丽。容态温柔心性慧。响亮歌喉。遏住行云翠不收。
妙词佳曲。啭出新声能断续。重客多情。满劝金卮玉手擎。
减字木兰花
空床响琢。花上春禽冰上雹。醉梦尊前。惊起湖风入坐寒。
转关镬索。春水流弦霜入拨。月堕更阑。更请宫高奏独弹。
减字木兰花
海南奇宝。铸出团团如栲栳。曾到昆仑。乞得山头玉女盆。
绛州王老。百岁痴顽推不倒。海口如门。一派黄流已电奔。
减字木兰花
乱魂无据。黯黯只寻来处路。灯尽花残。不觉长更又向阑。
几回枕上。那件不曾留梦想。变尽星星。一滴秋霖是一茎。
减字木兰花
堤长春晚。冉冉浑如云外见。欲语无门。略许莺声隔岸闻。
锦屏绣幌。犹待归来留一饷。何事迟迟。直恐游丝惹住伊。
减字木兰花
揉花催柳。一夜阴风几破牖。平晓无云。依旧光明一片春。
掀衣起走。欲助喜欢须是酒。惆怅空樽。拟就王孙借十分。
减字木兰花
眉山敛额。往事追思空手拍。雁字频飞。生怕人来说著伊。
闲抛绣履。愁殢香衾浑不起。莫似扬州。只作寻常薄幸休。
减字木兰花
碎红如绣。摇曳东风垂彩绶。拟倩柔条。约住佳人细柳腰。
蜀江春绿。争似枝头能结束。纤手攀时。欲绾同心寄与谁。
减字木兰花
余寒争令。雪共蜡梅相照影。昨夜东风。已出耕牛劝岁功。
阴云幂幂。近觉去天无几尺。休恨春迟。桃李梢头次第知。
减字木兰花
襄王梦里。草绿烟深何处是。宋玉台头。暮雨朝云几许愁。
飞花漫漫。不管羁人肠欲断。春水茫茫。欲度南陵更断肠。
减字木兰花
巫山古县。老杜淹留情始见。拨闷题诗。千古神交世不知。
云阳台下，更值清明风雨夜。知道愁辛。果是当时作赋人。
减字木兰花
诗翁才刃。曾陷文场貔虎阵。谁敢当哉。况是焚舟决胜来。
三巴春杪。客馆梦回风雨晓。胸次峥嵘。欲共涛头赤甲平。
减字木兰花
苍崖万仞。下有奔雷千百阵。自古危哉。谁遣西园漝麽来。
猿啼云杪。破梦一声巫峡晓。苦唤悉生。不是西园作麽平。
减字木兰花
终宵忘寐。好事如何犹尚未。子细沈吟。珠泪盈盈湿袖襟。
与君别也。愿在郎心莫暂舍。记取盟言。闻早回程却再圆。
减字木兰花
中秋无雨。醉送月衔西岭去。笑口须开。几度中秋见月来。
前年江外。儿女传杯兄弟会。此夜登楼。小谢清吟慰白头。
减字木兰花
浓云骤雨。巫峡有情来又去。今夜天开。不与姮娥作伴来。
清光无外。白发老人心自会。何处歌楼。贪看冰轮不转头。
减字木兰花
月中笑语。万里同依光景住。天水相围。相见无因梦见之。
诸儿娟秀。儒学传家渠自有。自作秋衣。渐老先寒人未知。
减字木兰花
当年夜雨。头白相依无去住。儿女成围。欢笑尊前月照之。
阿连高秀。千万里来忠孝有。岂谓无衣。岁晚先寒要弟知。
减字木兰花
天涯旧恨。独自凄凉人不问。欲见回肠。断尽金炉小篆香。
黛蛾长敛。任是春风吹不展。困倚危楼。过尽飞鸿字字愁。
减字木兰花
云间皓月。光照银淮来万折。海岱楼中。拂袖雄披楚岸风。
醉余清夜。羽扇纶巾人入画。江远淮长。举首宗英醒更狂。
减字木兰花
平生真赏。纸上龙蛇三五行。富贵功名。老境谁堪宠辱惊。
寸心谁语。只有当年袁与许。归到寥阳。玉简霞衣侍帝旁。
减字木兰花
春容秀润。二十四番花有信。鸾镜佳人。得得浓妆样样新。
情无远近。水阔山长分不尽。一断音尘。泪眼花前只见春。
减字木兰花
闲情减旧。无奈伤春能作瘦。桂楫兰舟。几送人归我滞留。
西门官柳。满把青青临别手。谁共登楼。分取烟波一段愁。
减字木兰花
多情多病。万斛闲愁量有剩。一顾倾城。惟觉尊前笑不成。
探香幽径。好住东风谁主领。多谢流莺。欲别频啼四五声。
减字木兰花
冷香浮动。望处欲生胡蝶梦。晓日曈昽。愁见凝酥暖渐融。
鼓催歌送。芳酒一尊谁与共。寂寞墙东。门掩黄昏满院风。
减字木兰花
萍蓬行路。来不多时还遣去。会有重来。还把清尊此地开。
隋河杨柳。见我五年三执手。红泪多情。待得重来走马迎。
减字木兰花
清尊白发。曾是登临年少客。不似当年。人与黄花两并妍。
来愁去恨。十载相看情不尽。莫更思量。梦破春回枉断肠。
减字木兰花
个人风味。只有江梅些子似。每到开时。满眼清愁只自知。
霞裾仙珮。姑射神人风露态。蜂蝶休忙。不与春风一点香。
减字木兰花
风鬟雾鬓。便觉蓬莱三岛近。水秀山明。缥缈仙姿画不成。
广寒丹桂。岂是夭桃尘俗世。只恐乘风。飞上琼楼玉宇中。
减字木兰花
大江北去。未到沧溟终不住。淮水东流。日夜朝宗亦未休。
香炉烟袅。浓淡卷舒终不老。寸碧千钟。人醉华胥月色中。
减字木兰花
华胥月色。万水千山同一白。南北相望。独醉香山旧草堂。
淮岑妙境。十载醺酣犹未醒。一腹便便。也读春秋也爱眠。
减字木兰花
世间药院。只爱大黄甘草贱。急急加工。更靠硫黄与鹿茸。
鹿茸吃了。却恨世间凉药少。冷热平均。须是松根白茯苓。
减字木兰花
晓云舒瑞。寒影初回长日至。罗袜新成。更有何人继后尘。
绮窗寒浅。尽道朝来添一线。秉烛须游。已减铜壶昨夜筹。
减字木兰花
荷花风细，乞巧楼中凉似水。天幕低垂。新月弯环浅晕眉。
桥横乌鹊，不负年年云外约。残漏疏钟。肠断朝霞一缕红。
减字木兰花
疏疏密密，薝卜林中飞玉出。妒舞欺梅。悠扬随风去却回。
遥岑玉刻，不见云中浮寸碧。夜色清妍。庭下交光月午天。
减字木兰花
暖风吹雪。洗尽碧阶今夜月。试觅云英。更就蓝桥借月明。
从教不借。自有使君家不夜。谁道由天。光景随人特地妍。
减字木兰花
小桥秀绝。露湿芙蕖花上月。月下人人。花样精神月样清。
谁言见惯。到了司空情不慢。丞相瞋无。若不瞋时醉倩扶。
减字木兰花
江边一树。愁绝黄昏谁与度。琪树琼枝。不受雄蜂取次欺。
风前望处。直恐乘风吹得去。能动诗情。故与诗人独目成。
减字木兰花
风篁度曲。倦倚银屏初睡足。清簟疏帘。金鸭香销懒更添。
纤纤露玉。风雹纵横飞钿局。颦敛双蛾。凝伫无言密意多。
减字木兰花
葛山仙隐。尚有余膏留旧鼎。十里梅花。夹道争看衮绣华。
人间妙丽。并侍黄扉开国贵。僻壤孤芳。羞涩尊前不敢香。
减字木兰花
辛勤场屋。未遇知音甘陆陆。诏录遗忠。一札天书下九重。
鹅城初命。此去青云应渐近。解褐恩新。今岁吾家第四人。
减字木兰花
杏花零乱。拟把百觚来判断。病卧漳滨。不见枝头闹小春。
吾衰老矣。一醉花前犹不遂。情绪厌厌。虚度韶光又一年。
减字木兰花
柳塘微雨。两两飞鸥来复去。倚遍重阑。人在碧云山外山。
一春离怨。日照绮窗长几线。酒病情魔。两事春来无奈何。
减字木兰花
星星素发。只有鸣笳楼上发。看舞胡姬。带得平安探骑归。
故人渐老。只与虎头论墨妙。怀抱难开。快遣披云一笑来。
减字木兰花
梅花未彻。付与团团沙塞月。端欲捐书。去乞君王丈二殳。
貂裘锦帽。盘马不甘青鬓老。底事偏奇。细草平沙看打围。
减字木兰花
河西春晚。独有柳条来入眼。塞外斜斜。不道欺寒红杏花。
边笳初发。与唤团团沙塞月。雁响连天。谁倚城头百尺栏。
减字木兰花
团团璧月。今夜广寒真秀发。何处吹笙。催得清霜满凤城。
淮南好梦。镜里星星还种种。犹记银床。曾为凉州唤玉觞。
减字木兰花
淮天不断。点缀南云秋几雁。白露沾衣。始是银屏梦觉时。
别离怀抱。消得镜中青鬓老。小字能无。烦寄平安一纸书。
减字木兰花
斑斑小雨。初入高梧黄叶暮。又是重阳。昨夜西风作许凉。
鲜鲜丛菊。只解凋人双鬓绿。试傍清尊。分付幽香与断魂。
减字木兰花
淮山清夜。镜面平铺纤月挂。端是生还。同倚西风十二栏。
休论往事。投老相逢真梦寐。两鬓疏疏。好在松江一尺鲈。
减字木兰花
严寒冬月。前日阳生几降雪。松柏凌霄。森耸庭中叹后凋。
昔人犹豫。身入山林深静处。今古同符。好趁笙歌且自娱。
减字木兰花
黄花渐老。秋色欲归还草草。花下前期。花老空歌鹊踏枝。
狂酲易醒。不似旧时长酩酊。玉簟新凉。数尽更筹夜更长。
减字木兰花
前村夜半。每为江梅肠欲断。浅紫深红。谁信漫天雪里逢。
醉头扶起。宿酒阑干犹困倚。便莫催残。明日东风为扫看。
减字木兰花
粉消妆半。一曲阳春歌始断。便觉香红。十倍光华昔未逢。
杨花吹起。犹自风前相枕倚。莫恨春残。留取新诗子细看。
减字木兰花
芳心一点。瘴雾难侵尘不染。冷淡谁看。月转霜林怯夜寒。
一枝孤静。梦破小窗曾记省。烛影参差。脉脉还如背立时。
减字木兰花
阆风玄圃。阳羡溪头山好处。郁郁匆匆。胜日尊罍笑语中。
十分芳酒。鹤发初生千万寿。乐事年年。弟劝兄酬阿母前。
减字木兰花
挼花弄扇。碧斗遥山眉黛晚。白玉阑干。倚遍春风翠袖寒。
难寻可见。何似一双青翅燕。人瘦春残。芳草连云日下山。
减字木兰花
寻花携李。红漾轻舟汀柳外。小簇春山。溪雨岩云不饱帆。
相逢心醉。容易堆盘银烛泪。痛饮何言。犀箸敲残玉酒船。
减字木兰花
东风桃李。春水绿波花影外。载酒胥山。祓禊相期落锦帆。
吾曹一醉。却笑新亭人有泪。相对清言。不觉黄昏雨打船。
减字木兰花
闲人行李。羽扇芒鞋尘世外。一叠溪山。也解分风送客帆。
时平易醉。无复惊心并溅泪。长揖忘言。回棹桃花插满船。
减字木兰花
刘郎已老。不管桃花依旧笑。要听琵琶。重院莺啼觅谢家。
曲终人醉。多似浔阳江上泪。万里东风。国破山河落照红。
减字木兰花
慵歌怕酒。今日春衫惊著瘦。双燕帘栊。金鸭香沈客泪中。
琵琶重听。谁信人间多少恨。落日东风。吹得桃花满院红。
减字木兰花
古人误我。独舞西风双泪堕。鹤去无踪。木落西陵返照红。
人间难住。掷下酒杯何处去。楼锁钟残。山北山南两点烟。
减字木兰花
无知老子。元住渔舟樵舍里。暂借权监。持节纡朱我甚惭。
不能者止。免苦龟肠忧虎尾。身退心闲。剩向人间活几年。
减字木兰花
斫鱼作鮓。酒面打开香可醡。相唤同来。草草杯盘饮几杯。
人生虚假。昨日梅花今日谢。不醉何为。从古英雄总是痴。
减字木兰花
今年梅晚。懒趁寿阳钗上燕。月唤霜催。不肯人间取次开。
低鬟掩袂。愁寄玉阑金井外。粉瘦香寒。独抱深心一点酸。
减字木兰花
无人惜我。我自殷勤怜这个。恧峭惺惺。不肯随人独自行。
乾坤许大。只在棘针尖上坐。依旧多情。搂著虚空睡到明。
减字木兰花
年衰人老。矍铄支离君莫笑。白日青天。我自心情胜少年。
超凡入妙。游戏神通随意到。酒圣诗仙。舞棹虚空驾铁船。
减字木兰花
虚空无碍。你自痴迷不自在。撒手游行。到处笙歌拥路迎。
天然美满。不用些儿心计算。莫听先生。引入深山百丈坑。
减字木兰花
无人请我。我自铺氈松下坐。酌酒裁诗。调弄梅花作侍儿。
心欢易醉。明月飞来花下睡。醉舞谁知。花满妙巾月满杯。
减字木兰花
花随人去。今夜钱塘江上雨。宿酒残更。潮过西窗不肯明。
小罗金缕。结尽同心留不住。何处长亭。绣被春寒掩翠屏。
减字木兰花
有何不可。依旧一枚闲底我。饭饱茶香。瞌睡之时便上床。
百般经过。且喜青鞋蹋不破。小院低窗。桃李花开春昼长。
减字木兰花
江南春水。罗幕黄昏寒未退。好个相知。唱到姮娥敛黛眉。
夜阑人醉。风露无情花有泪。画角残时。一片参旗红杏西。
减字木兰花
春闲昼永。城下江深山倒影。净扫风埃。收拾烟光入句来。
短窗闲倚。身似浮云门似水。谁伴余年。结得青山一个缘。
减字木兰花
蓬莱三岛。上有青青千岁草。玉佩烟鬟。来作人间一笑欢。
麻姑行酒。萼绿华歌清韵袅。玉秀兰芳。醉舞东风彩袖长。
减字木兰花
当年文伯。曾是东坡门下客。文采风流。奕叶传芳总未休。
为公持酒。愿祝彩衣无限寿。归觐枫宸。剩醉长安几度春。
减字木兰花
快风消暑。门近雨边梅子树。昼梦腾腾。急雨声中唤不醒。
轻衫短箑。林下日长聊散发。无计医贫。长作云山高卧人。
减字木兰花
茫茫云海。方丈蓬壶何处在。拟泛轻舟。一到金鳌背上游。
琼楼珠室。千岁蟠桃初结实。月冷风清。试倩双成吸玉笙。
减字木兰花
龟台金母。绀发芳容超敻古。绛节霓旌。青鸟传言若可凭。
瑶池罢宴。零落碧桃香片片。八骏西巡。更有何人继后尘。
减字木兰花
华清赐浴。宝甃温泉浇腻玉。笑靥开时。一骑红尘献荔枝。
明珠乍剖。自擘轻红香满手。锦袜罗囊。犹瘗当年驿路旁。
减字木兰花
仙姝丽绝。被服红绡肤玉雪。火齐堆盘。常得杨妃带笑看。
劳生重马。远贡长为千古话。林下甘芳。却准幽人餍饫尝。
减字木兰花
梨花院宇。淡月倾云初过雨。一枕轻寒。梦入西瑶小道山。
花深人静。帘锁御香清昼永。红药阑干。玉案春风窈窕间。
减字木兰花
思堂醇酎。满酌金杯争献寿。记取年时。头白成双唱旧词。
莫言秋晚。五日小春黄菊绽。折一枝来。纶诰金花要并开。
减字木兰花
卖花担上。买得一枝春欲放。泪染轻匀。犹带彤霞晓露痕。
怕郎猜道。奴面不如花面好。云鬓斜簪。徒要教郎比并看。
减字木兰花
去年今夜。同醉月明花树下。此夜江边。月暗长堤柳暗船。
故人何处。带我离愁江外去。来岁花前。又是今年忆去年。
减字木兰花
笔端红翠。造化工夫春有意。云梦涵胸。好去蓬山十二重。
天街追骑。催唤谪仙泥样醉。电扫云空。百斛明珠咳唾中。
减字木兰花
维摩住处。竟日缤纷花似雨。更有难忘。十里清芬扑鼻香。
当年疏傅。借问赐金那用许。何似归艎。宝墨光芒万丈长。
减字木兰花
年年岩桂。恰恰中秋供我醉。今日重阳。百树犹无一树香。
且倾白酒。赖有茱萸枝在手。可是清甘。绕遍东篱摘未堪。
减字木兰花
两峰对起。象阙端门云雾里。千嶂排空。虎节龙旂指顾中。
箫韶妙曲。我试与听音韵足。借问谁传。松上清风石上泉。
减字木兰花
翠鬟双小。绿绮朱弦心未了。画戟森间。玉子纹楸手共谈。
不妨扶老。未说他年无限笑。且要忘忧。莫问今朝胜几筹。
减字木兰花
腊前雪里。几处梅梢初破蕊。年后江边。是处花开晚更妍。
绝知春意。不耐愁何心与醉。更有难忘。宋玉墙头婉婉香。
减字木兰花
谁知莹澈。惟有碧天云外月。一见风流。洗尽胸中万斛愁。
剩烧蜜炬。只恐夜深花睡去。想得横陈。全是巫山一段云。
减字木兰花
千山万水。望极不知何处是。小院回廊。梦去相寻未觉长。
绝怜清瘦。雪里梅梢春未透。常记分携。雨后梨花晓尚啼。
减字木兰花
去年端午。共结彩丝长命缕。今日重阳。同泛黄花九酝觞。
经时离缺。不为莱菔髭似雪。一笑逢迎。休觅空青眼自明。
减字木兰花
几年不见。胡蝶枕中魂梦远。一日相逢。鹦鹉杯深笑靥浓。
欢心未已。流水落花愁又起。离恨如何。细雨斜风晚更多。
减字木兰花
蜂房余液。写就南枝凌正色。折干垂芳。点缀如生秘暗香。
寿阳妆样。纤手拈来簪髻上。恍若还家。暂睹真花压百花。
减字木兰花
船回沙尾。几误红窗听鹊喜。尺素空传。转首相逢又隔年。
寒灯独守。玉笋持杯宁复有。秀水南州。徒使幽人作梦游。
减字木兰花
多情多病。玉貌疲来愁览镜。门掩东风。零落桃花满地红。
重帘不卷。愁睹杏梁双语燕。强拂瑶琴。一曲幽兰泪满襟。
减字木兰花
金风玉露。喜鹊桥成牛女渡。天宇沈沈。一夕佳期两意深。
琼签报曙。忍使飚轮容易去。明日如今。想见君心似我心。
减字木兰花
锦屏人醉。玉暖香融春有味。今日兰舟。魂梦还随绿水流。
高城望断。无奈城中人不见。斜倚妆楼。恨入眉峰两点愁。
减字木兰花
飞霞半缕。收尽一天风和雨。可惜黄昏。残角疏钟要断魂。
双鱼传信。只道横塘消息近。心事悠悠。同向春风各自愁。
减字木兰花
客亭小会。可惜无欢容易醉。归去更阑。细雨鸣窗一夜寒。
昏然独坐。举世疏狂谁似我。强拨炉烟。也道今宵是上元。
减字木兰花
雨帘高卷。芳树阴阴连别馆。凉气侵楼。蕉叶荷枝各自秋。
前溪夜舞。化作惊鸿留不住。愁损腰肢。一桁香销旧舞衣。
减字木兰花
明眸巧笑。坐久更宜灯烛照。小醉辞归。怀抱明明只自知。
琐窗重见。桃李春风三月面。怎不思量。折柳孤吟断杀肠。
减字木兰花
诗成呵手。欲写已输君赋就。寒粟生肤。一盏浇肠可得无。
回风弄巧。比似婆娑尤敏妙。似个人人。嗅认梅花孰是真。
减字木兰花
尊前放手。铜钵声穷诗已就。姑射肌肤。舞罢缠头怎得无。
青腰更巧。搓粉团酥来斗妙。不敢方人。容色依稀似太真。
减字木兰花
玉奴招手。来看前山琼琢就。透骨侵肤。似恁清寒更有无。
春工纵巧。只许梅花称独妙。花底逢人。逐马银杯误认真。
减字木兰花
鳖头龟手。孤坐书生能意就。暖体温肤。绣被春寒想见无。
雪词工巧。高压君房天下妙。白发欺人。甚矣吾衰懒是真。
减字木兰花
修眉山远。娇抹乌云秋水畔。酒里花前。坐拥斯人怎得寒。
醽醁浮满。须索空缸仍覆盏。正恐相妨。归去如闻笑语香。
减字木兰花
江梅清远。潇洒一枝尊俎畔。雪里风前。照水窥檐巧耐寒。
多情美满。共饮自应渠酹盏。醉赏何妨。倾国天教抵死香。
减字木兰花
笑中声远。走向曲房花树畔。拥在尊前。顿觉春温却夜寒。
愿酬心满。只得教伊频劝盏。缓唱何妨。贴体衫儿扑扑香。
减字木兰花
仙姿凝远。半出新妆琼户畔。缓步来前。正值东风料峭寒。
钗头花满。舞罢梅英飞入盏。一釂何妨。花与佳人巧斗香。
减字木兰花
离筵暂住。君在龙舒曾是主。今作行人。卧辙何妨借寇恂。
清歌妙舞。断送吟鞭乘醉去。一釂休辞。捧爵佳人玉箸垂。
减字木兰花
金尊频倒。照坐梅花清更好。春到长杨。宠拜三公入郑庄。
月城两载。千里生灵蒙惠爱。舞彻歌词。并立新妆绿带垂。
减字木兰花
蛾眉螓首。舞雪娇回开冻候。尽道今年。千里风光萃绮筵。
坐来新月。照我苍颜并白发。酒到休辞。自有黄芽介寿祺。
减字木兰花
杨花飘尽。云厌绿阴风乍定。帘幕闲垂。弄语千般燕子飞。
小楼深静。睡起残妆犹未整。梦不成归。泪滴斑斑金缕衣。
减字木兰花
一声杜宇。满地落红愁不语。国色春娇。不逐风前柳絮飘。
珠帘休卷。爱惜龙香藏粉艳。胜友俱来。同醉君恩倒玉杯。
减字木兰花
凭高一览。紫翠相围光照眼。下瞰平湖。鹭立鸥飞意自如。
天清境胜。云淡烟横鱼动镜。不是公诗。谁写新亭一段奇。
减字木兰花
超然远览。是我辈人方具眼。默想江湖。何处山川略得如。
凉秋最胜。万顷芙蕖盖明镜。更乞清诗。要见胸中一吐奇。
减字木兰花
新晴眺览。空翠相磨明老眼。水满溪湖。来往风帆得自如。
天公济胜。明月当空开宝镜。咏谪仙诗。醉里骑鲸也大奇。
减字木兰花
岭头独览。诗料森然纷满眼。倒影摇湖。西子新妆定不如。
溪南更胜。一片寒光明泻镜。赖有新诗。不负西山万叠奇。
减字木兰花
新诗细览。满纸骊珠光眩眼。高论倾湖。倒峡词源世不如。
园池日胜。只恨孤鸾犹舞镜。陶写须诗。怪得连篇字字奇。
减字木兰花
雨余还览。隐隐遥岑花病眼。嫩绿浮湖。百顷蒲萄染不如。
晨光绝胜。不许纤尘微点镜。满目皆诗。莫怪骚人语益奇。
减字木兰花
珠帘乍见。云雨无踪空有怨。锦字新词。青鸟衔来恼暗期。
桃溪得路。直到仙家留客处。今日东邻。远忆当年窥宋人。
减字木兰花
糟糠相乐。早共梁鸿同隐约。著籍天门。隔品新封感帝恩。
满堂儿女。妇捧金杯孙屡舞。白发卿卿。与尔尊前作寿星。
减字木兰花
摇毫铸藻。纵有微之应压倒。万里鹏程。南省今书淡墨名。
胪传丹陛。月里桂花先著袂。雁塔高题。玉季巍科尚觉低。
减字木兰花
张南周北。谩说清漳摇绀碧。何似幽栖。甥舅相望共一溪。
璇题沙版。不用买邻糜百万。余户增辉。庭列芝兰户戟枝。
减字木兰花
藩车容裔。挺挺风流追两地。粲斗分星。诗句当年汗简青。
疏帘披绣。共看横云晴出岫。新月如钩。来照琼彝醉小楼。
减字木兰花
壶中春早。翦刻工夫天自巧。雨转风斜。吹作千林到处花。
瑶池清浅。璧月琼枝朝暮见。莫上扁舟。且醉仙家白玉楼。
减字木兰花
风梳雨洗。玉阙琼楼何处是。万里秋容。唤起嫦娥酒未中。
相逢且醉。忙里偷闲知有几。况自丰年。须信金华别是天。
减字木兰花
独行独坐。独倡独酬还独卧。伫立伤神。无奈轻寒著摸人。
此情谁见。泪洗残妆无一半。愁病相仍。剔尽寒灯梦不成。
减字木兰花
四弦续续。山水依然关塞足。天上新声。谪堕人间得自名。
清歌宛转。弹向指间依旧见。满眼春风。不觉黄梅细雨中。
减字木兰花
绿阴红雨。黯淡衣裳花下舞。花月佳时。舞破东风第几枝。
一杯相属。从灺尊前三四烛。酒尽花阑。京洛风流仔细看。
减字木兰花
一年歌舞。还是花黄尊绿处。雨横风多。比似年时恨若何。
帘深酒暖。细雨斜风浑不管。只有黄花。欲近佳人鬓畔鸦。
减字木兰花
送人南浦。日日客亭风又雨。相见如何。梅子枝头春已多。
真成别去。酒病明朝知几许。淋损宫袍。都是人人醉后娇。
减字木兰花
屈亭湘浦。怨尽朝云还暮雨。知是谁何。赋得清愁尔许多。
爱来慵去。此意平生成浪许。著尽茸袍。想像江梅雪后娇。
减字木兰花
乱云荣浦。做雪不成还是雨。知我为何。一笑仍添一恨多。
不须归去。琥珀杯深能几许。草色如袍。记取从今舞处娇。
减字木兰花
微红嫩白。照水横枝初摘索。一梦扬州。客里相逢无限愁。
黄昏院落。细细清香无处著。觅句持觞。鬓点吴霜不碍狂。
减字木兰花
灯前初见。冰玉玲珑惊眼眩。艳溢香繁。绝胜溪边月下看。
铅华尽洗。只有檀唇红不退。倾坐精神。全似当时一个人。
减字木兰花
距春五日。吉语搀先来饮席。易卦占新。八八周轮又再轮。
开年定好。定把笙歌更药里。旧怕无孙。今已蓝袍拥绣荪。
减字木兰花
桑弧标吉。做了生朝逾七十。子又生孙。阶砌芝兰欲满门。
今年定好。春腊之交诞婴少。玉烛气中。寿富康宁四序同。
减字木兰花
井梧飞早。一雁横空天更好。才子寻幽。争把新诗断送秋。
浮生鸥没。莫为尘劳轻度日。倒载何妨。唱彻凉州月在旁。
减字木兰花
烟收云敛。极目遥岑三四点。过了重阳。篱下残花未褪黄。
郑庄好客。故遣红妆飞大白。月满回廊。饮散歌阑已断肠。
减字木兰花
暗香清绝。不比寻常枝上雪。细叠冰绡。多谢天公快翦刀。
仙姿楚楚。轻曳霓裳来帝所。淡拂宫妆。瑞脑重铺片片香。
减字木兰花
天寒人静。啸倚胡床闲昼永。春信初回。报道南枝昨夜开。
沈沈庭院。独坐黄昏谁是伴。风过南墙。似觉天宫暗递香。
减字木兰花
薰风解愠。手握乾符躬揖逊。廊庙无为。天子亲传万寿卮。
恩覃湛露。和气欢声均海宇。嵩岳三呼。父子唐虞今古无。
减字木兰花
琴堂无事。满酌金罍承帝祉。乐奏箫韶。更与封人共祝尧。
君王万岁。岁岁今朝歌既醉。主圣臣贤。从此鸿图万万年。
减字木兰花
玉烟浮动。银阙三山连海冻。翠袖阑干。不怕楼高酒力寒。
双松冻折。忽忆衰翁容易别。想见鸥边。压损年时小钓船。
减字木兰花
折残金菊。枨子香时新酒熟。谁伴芳尊。先问梅花借小春。
道人破戒。染酒题诗金凤带。愁病相关。不似年时酒量宽。
减字木兰花
波娇鬓袅。中隐堂前人意好。不奈春何。拚却轻寒透薄罗。
翦梅新曲。欲断还联三叠促。围坐风流。饶我尊前第一筹。
减字木兰花
枕书睡熟。珍重月明相伴宿。宝鸭金寒。香满围屏宛转山。
鸡人声杳。瑶井玉绳相对晓。黯淡窗纱。却下风帘护烛花。
减字木兰花
腊前三白。春到西园还见雪。红紫花迟。借作东风万玉枝。
归田计决。麦饭熟时应快活。身在高楼。心在山阴一叶舟。
减字木兰花
乘流坎止。住个斋儿无愠喜。竹引清风。透入虚窗窍窍通。
仰天酌酒。万八千年盘古寿。身在无何。只这斋儿已自多。
减字木兰花
蓬门居止。竹见宾来先啸喜。窗外敲风。果有宾朋姓字通。
莫嫌村酒。且祝佳宾千万寿。无用辞何。日出明朝事更多。
减字木兰花
停杯且止。斋里百无为客喜。冷淡文风。只有狂言数百通。
不须载酒。粗有五车聊当寿。莫笑予何。空恁贪多嚼不多。
减字木兰花
或行或止。难得人间相聚喜。一日分风。千里如何信息通。
再倾寿酒。五福从来先说寿。其次云何。直至三公未足多。
减字木兰花
渊明酒止。莫信渠言心妄喜。达士高风。只说三杯大道通。
不如饮酒。人世岂能金石寿。无奈渠何。赢得樽前笑语多。
减字木兰花
不能者止。百念灰心无所喜。暖日和风。手把奇文诵数通。
老来怯酒。欲保残生期养寿。少恕予何。近日衰翁病觉多。
减字木兰花
且安汝止。快活心中惟法喜。一处通风。万别千差处处通。
腐肠是酒。伐性蛾眉徒损寿。诗到阴何。划地乱丝头绪多。
减字木兰花
勤而思止。止即患生徒自喜。试举幡风。未举之前说已通。
携瓶沽酒。却著衫来为我寿。者也之何。赚却阎浮世上多。
减字木兰花
纠缠弗止。成是败非生戚喜。既灭灾风。否极还须有泰通。
祸常因酒。酒亦令人能介寿。成也萧何。败也萧何更是多。
减字木兰花
贪荣肯止。结绶弹冠王贡喜。稍借天风。便说今年运大通。
华亭别酒。安得思如亭鹤寿。贵若从何。只恐来生折本多。
减字木兰花
瞻乌爱止。不是檐前闻鹊喜。上下鸣风。以类相从自感通。
嫌茶爱酒。恶彼芝焚夸柏寿。说汝言何。一切人言口众多。
减字木兰花
未行先止。鱼上竹竿人噪喜。九万鹏风。六月天池一息通。
邯郸鲁酒。却笑行人陵柏寿。笑彼迟何。不道能行失亦多。
减字木兰花
圣经五止。止向丘隅黄鸟喜。广大儒风。一贯三才万类通。
太羹玄酒。圣域能跻民域寿。支派从何。关内濂溪洛涧多。
减字木兰花
定而后止。善到止时心地喜。鱼跃鸢风。此理照然上下通。
好如好酒。欲似人常心欲寿。若到兹何。治国治家用处多。
减字木兰花
朱幡归止。却返烟霞寻旧喜。羽帔香风。再拜天门直上通。
青君赐酒。乞与长生无量寿。更挟仙何。跨鹤凌云洞府多。
减字木兰花
气升气止。引得丹元童子喜。耳里闻风。知是泥丸一窍通。
危楼宴酒。不觉黄芽生蕊寿。芽长如何。只觉金花罩体多。
减字木兰花
琴心和止。姹女与君相对喜。窗牖藏风。每唤其名应即通。
玉英金酒。更唤黄婆同饮寿。莫讳人何。见说婴儿屋里多。
减字木兰花
工夫莫止。脱得壳儿方是喜。不识真风。只说双关夹脊通。
氤氲似酒。元气本同天地寿。君可能何。一跃红楼好处多。
减字木兰花
擎拳仰止。不是凡人名尹喜。道骨仙风。与帝神游结信通。
献花跪酒。清彻云璈歌益寿。所愿维何。愿得升平乐事多。
减字木兰花
雨难禁止。恼得衰翁浑没喜。一夜南风。北望苕溪震泽通。
只鸡斗酒。且为晚禾生日寿。不奈之何。今岁田畴晚底多。
减字木兰花
寿诗且止。设席肆筵谁助喜。抹月批风。先向天厨号令通。
满卮天酒。上与天田同日寿。其应维何。寿及天民性命多。
减字木兰花
玉人来止。见说冰翁心甚喜。好个家风。举案齐眉胜敬通。
华堂举酒。簇簇亲姻相祝寿。善颂言何。桂树鸾鸣子姓多。
减字木兰花
凌波不止。少小拍浮荷女喜。出没由风。安得灵犀与暗通。
龙池醉酒。应是太真羞见寿。不晓谁何。却是浑身一半多。
减字木兰花
渴心先止。惟有杨家梅可喜。争笑梅风。空怨楼头角数通。
甜浆酿酒。紫气结成千日寿。不奈人何。化作飞星处处多。
减字木兰花
必恭敬止。老子甚为桑梓喜。骏马争风。诗卷人人数百通。
斗杓挹酒。齐祝乡人箕翼寿。天若言何。更乞文星下照多。
减字木兰花
竹斋陋止。坐客无毡为客喜。壁不遮风。八达门窗更四通。
邻家觅酒。赤脚扶翁翁老寿。子曰其何。除却渠侬没事多。
减字木兰花
棋枰响止。胜负岂能全两喜。不竞南风。忽尔三生六劫通。
客方对酒。一片捷音来自寿。甚快人何。大胜呼卢百万多。
减字木兰花
酒巡未止。说著四并须著喜。好月兼风。好个情怀命又通。
明朝醒酒。起看佳人妆学寿。定问人何。昨夜何人饮最多。
减字木兰花
适然萃止。不待灯花先报喜。不速真风。且免毛生不为通。
诗歌棋酒。真正清欢真正寿。事事真何。更得真真真更多。
减字木兰花
佳人绝妙。不惜千金频买笑。燕姹莺娇。始遣清歌透碧霄。
主人好事。更倒一尊留客醉。我醉思家。月满南池欲漾花。
减字木兰花
一尊留夜。宾蜡烘帘光激射。冻合铜壶。细听冰帘夜剪酥。
清愁冉冉。酒唤红潮登玉脸。明日重看。玉界琼楼特地寒。
减字木兰花
江头送客。枫叶荻花秋索索。弦索休弹。清泪无多怕湿衫。
故人相遇。不醉如何归得去。我醉忘归。烟满空江月满堤。
减字木兰花
春如有意。未接年华春已至。春事还新。多得年时五日春。
春郊便绿。只向腊前春已足。屈指元宵。正是新春二十朝。
减字木兰花
慈闱生日。见说今年年九十。戏彩盈门。大底孩儿七个孙。
人间喜事。只这一般难得似。愿我双亲。都似君家太淑人。
减字木兰花
吹箫泛月。往事悠悠休更说。拍碎琉璃。始觉从前万事非。
清齐净戒。休作断肠垂泪债。识破嚣尘。作个逍遥物外人。
减字木兰花
枷花搦柳。知道东君留意久。惨绿愁红。憔悴都因一夜风。
轻狂蝴蝶。拟欲扶持心又怯。要免离披。不告东君更告谁。
减字木兰花
今年菊早。想到重阳花正好。玉冷金寒。全似东篱挹露看。
色庄香重。直与梅花堪伯仲。待唤渊明。三友相从盖为倾。
减字木兰花
谁将翡翠。闲屑黄金摅巧思。缀就花钿。飞上秋云入鬓蝉。
一枝斜倚。披拂香风多少意。午镜重匀。娇额妆成宫样新。
减字木兰花
更生观尽。双璧蒹葭那敢并。四海无人。笑语从容许我亲。
平生此客。复与太丘登醉白。病里颦眉。贪看惺惺骑马归。
减字木兰花
烟云变化。面面青山如展画。俯对平川。野水烟村远接天。
有时纵目。景物繁华观不足。月下风头。一曲清讴博见楼。
减字木兰花
柳丝摇翠。翠幄笼阴无限意。不绊行舟。只向江边绊客愁。
月明风细。分付一江流去水。娇眼伤春。谁是章台欲折人。
减字木兰花
小春天气。未唱阳关心已醉。红蓼秋容。后会何时得再逢。
归朝好事。仰看皇州扬雨露。百里恩波。拟欲留公无奈何。
减字木兰花
阳关唱彻。断尽离肠声哽咽。酒已三巡。今夜王孙是路人。
此情难说。莫负等闲风与月。欲问归期。来戴钗头艾虎儿。
减字木兰花
半窗斜月。茅店萧条灯已灭。床下蛩声。声动凄凉不忍听。
终宵无寐。覆去翻来真个是。屈指归期。应是梅花烂熳时。
减字木兰花
相从归去。行尽江吴到湘楚。欲话离怀。万事须凭酒一杯。
临歧握手。赠子一言君听否。舌在何忧。莫作人间儿女愁。
减字木兰花
盈盈泪眼。往日青楼天样远。秋月春花。输与寻常姊妹家。
水村山驿。日幕行云无气力。锦字偷裁。立尽西风雁不来。
减字木兰花
僧窗夜雨。茶鼎熏炉宜小住。却恨春风。勾引诗来恼杀翁。
狂歌未可。且把一尊料理我。我到亡何。却听侬家陌上歌。
减字木兰花
昨朝官告。一百五年村父老。更莫惊疑。刚道人生七十稀。
使君喜见。恰限华堂开寿宴。问寿如何。百代儿孙拥太婆。
减字木兰花
双双相并。一点红边偏照映。玉翦云裁。不比浮花共蒂开。
几回心曲。选胜摘来情自足。插向云鬟。要与仙郎比并看。
减字木兰花
凝云不动。玉海无声千丈冻。来倚阑干。襟袖凭虚彻骨寒。
归心易折。后夜月明应恨别。罨画图边。著我披蓑上钓船。
减字木兰花
东篱黄菊。细捻香枝人事熟。少缓芳尊。且醉侬家麹米春。
老人斋戒。底事新来移角带。归梦相关。明月松江万顷宽。
减字木兰花
盈盈袅袅。欲问卿卿还好好。无奈娇何。摺摺湘裙薄薄罗。
尊前顾曲。舞作回风花拍促。压尽时流。棋里输伊一百筹。
减字木兰花
殷勤举白。昨夜东风犹有雪。莫恨春迟。曾见梅花第一枝。
阴晴未决。早晚清明新火活。梦绕秦楼，欲趁归潮上客舟。
减字木兰花
新荷小小。比目鱼儿翻翠藻。小小新荷。点破清光景趣多。
青青半卷。一寸芳心浑未展。待得圆时。簟定鸳鸯一对儿。
减字木兰花
空阶雨过。细草摇摇光入座。斜日多情。恋恋幽窗故故明。
沈吟无语。立遍梧桐庭下树。病叶先秋。零乱风前片段愁。
减字木兰花
角声催晓。斗帐美人初梦觉。黛浅妆残。清瘦花枝不奈寒。
匆匆睡起。冷落余香栖翠被。何处阳台。雨散云收犹未来。
减字木兰花
香檀素手。缓理新词来伴酒。音调凄凉。便是无情也断肠。
莫歌杨柳。记得渭城朝雨后。客路茫茫。几度东风春草长。
减字木兰花
月明如昼。占断小楼供把酒。入眼人人。如月精神更有情。
大家休睡。留到天明和月醉。生怕醒来。月到波心忆酒媒。
减字木兰花
莎衫筠笠。正是村村农务急。绿水千畦。惭愧秧针出得齐。
风斜雨细。麦欲黄时寒又至。馌妇耕夫。画作今年稔岁图。
减字木兰花
诗家清绝。檐外森然苍玉节。学易无思。一笑窗前白玉妃。
何人共说。山上青松松上雪。更有谁知。溪在门前月在溪。
减字木兰花
仲春上七。门左垂弧当此日。点检春光。百草千葩已斗芳。
折花持酒。彩袖殷勤来祝寿。明岁而今。稳向南宫待捷音。
减字木兰花
偶然相聚。最是人间堪乐处。散步寻春。来作琴堂不速宾。
缓歌一曲。野鹜纷纷都退缩。不用多杯。准拟花时日日来。
减字木兰花
栖鸾高士。文采风流谁得似。年德虽高。对酒当歌气尚豪。
明眸皓齿。一朵红莲初出水。膝上安排。爱惜须教不离怀。
减字木兰花
遇如不遇。最是暂来还复去。归到乡关。欲再来时却恐难。
丁宁去后。倩雁传书须访旧。万斛羁愁。逐水那容许大舟。
减字木兰花
年光虚度。能得几多消散处。莫恨归迟。得见新词不自持。
山中酒里。笑语喧哗知有弟。此意谁如。世事纷纷一任渠。
减字木兰花
菊花开了。待得梅梢来索笑。雪色江波。看尽千林未觉多。
一丘缓步。只恐朝来有新句。岁岁年年。白发催人到酒边。
减字木兰花
一杯易足。自断此生犹杜曲。词客哀时。不敢愁来赋别离。
孤城麦秀。常愧葛洪丹未就。诗罢长吟。衰晚迟回违寸心。
减字木兰花
从心所欲。高蹈祠官惟见独。其寿伊何。古井章泉水不波。
腊前梅好。玉洁日光香耐老。才大三千。首首清诗得自编。
减字木兰花
不应双睫。看尽人间花与雪。曾是当时。一朵红云拥日飞。
如今正好。万绿千红深处坐。也使春工。唤作天池五月风。
减字木兰花
新符旧历。交割新年余七日。谁识春华。元住东川太守家。
一年一曲。拟尽形容无可祝。愿似庭梅。长向春风伴斗魁。
减字木兰花
西风淅淅。满眼芙蓉红欲滴。无限相思。百叠青山百曲溪。
凭谁说与。衣带别来宽几许。好片心肠。不道秋来早晚凉。
减字木兰花
无可不可。还你天公还我我。味触声香。尽付庄周蝶满床。
谩天不过。留取心机休用破。净几明窗。乐取闲中日月长。
减字木兰花
如何则可。我亦不知其谓我。隐几焚香。对酒一壶书一床。
知仁观过。浑沌翻怜谁凿破。寄傲南窗。堪羡渊明滋味长。
减字木兰花
夜帆初上。准拟今朝过越上。及到今朝。却被西风挫一潮。
丈亭一处。要得纵观赢得住。行止皆天。谁道人生客路难。
减字木兰花
旧游山路。落在秋阴最深处。风雨重阳。无蝶无花更断肠。
天知老矣。莫累门生与儿子。不用登高。高处风吹帽不牢。
减字木兰花
东风似客。醉里落花南又北。客似东风。携手斜阳一笑中。
佳人怨我。不寄江南春一朵。我怨佳人。憔悴江南不似春。
减字木兰花
腊销三五。月向雪山云外吐。烟水黄昏。梅柳依稀笛断魂。
今宵豫赏。便作香尘随步想。莫待元宵。灯火零星雨寂寥。
减字木兰花
无灯可看。雨水从教正月半。探茧推盘。探得千秋字字看。
铜驼故老。说著宣和似天宝。五百年前。曾向杭州看上元。
减字木兰花
送春待晓。春是五更先去了。我醉方知。春正怜伊怕别伊。
留君不可。归到海边方忆我。做尽花归。欲赠君时少一枝。
减字木兰花
相州锦好。待到相州人已老。颍水归田。白鹭惊猜已十年。
太师尚父。晚遇明时方用武。大笑相逢。把酒家乡是客中。
减字木兰花
不能管得。欲雨能教天地黑。待得开晴。不用吾言也自行。
一杯亦醉。万事无能吾欲睡。旧亦能诗。说旧时诗问是谁。
减字木兰花
清欢昨日。十事不如人六七。试数从前。素素相从得几年。
子兮子兮。再拣一枝何处起。翠釜峰驼。客好其如良夜何。
减字木兰花
脾神喜乐。寿酒一杯胜服药。过却明朝。顶上新霜也合销。
小春三日。便觉春暄梅影出。醉把梅看。比似茱萸更耐寒。
减字木兰花
三生杜牧。惯识小红楼上宿。压帽花斜。醉跨门前白鼻騧。
归来寻睡。懒拨熏炉温素被。两袖香尘。肯信春风老得人。
减字木兰花
一番春暮。恼人更下潇潇雨。花片纷纷。燕子人家都是春。
莫留春住。问春归去家何处。春与人期。春未归时人未归。
减字木兰花
锁香亭榭。花艳烘春曾卜夜。空想芳游。不到秋凉不信愁。
酒迟歌缓。月色平分窗一半。谁伴孤吟。手擘黄花碎却心。
减字木兰花
江涵晓日。荡漾波光摇桨入。笑指浯溪。漫叟雄文锁翠微。
休嗟不偶。归到中州何处有。独立风烟。湘水浯台总接天。
减字木兰花
纤纤素手。盘里醉花新点就。对叶双心。别有东风意思深。
琼沾粉缀。消得玉堂留客醉。试嗅清芳。别有红罗巧袖香。
减字木兰花
瑞云仙雾。拂晓重重遮绣户。一炷清香。千尺流霞入寿觞。
家门转好。从此应须长不老。来岁春风。看拜西枢小令公。
减字木兰花
寿星明久。寿曲高歌沉醉后。寿烛荣煌。手把金炉爇寿香。
满斟寿酒。我意殷勤来祝寿。问寿如何。寿比南山福更多。
减字木兰花
天之美禄。会饮思量平生福。一硕刘伶，五斗将来且解酲。
百年长解。三万六千能几日。劝饮瑶觞。祝寿不如岁月长。
减字木兰花
红牙初展。象板如云遮娇面。曲按宫商。声遏行云绕画梁。
正当衮遍。休唱阳关人肠断。劝饮流霞。祝寿千年转更加。
减字木兰花
多愁早老。着甚由来闲烦恼。休管浮名。安乐身康似宝珍。
酒逢知已，好向尊前朝日醉。满劝瑶觥。祝寿如山岁岁青。
减字木兰花
今晨佳宴。昨夜南极星光现。鹤舞青霁，丹凤呈祥瑞气飘。
仙书来诏。绿鬓朱颜长不老。满劝香醪。祝寿如云转转高。
减字木兰花
角声三品。银漏更残将欲尽。盏遍华筵。玉粒琼瓯散又圆。
知君洪量。不用推辞须一上。满劝殷勤。祝寿如同福禄星。
减字木兰花
百年能几。似数巡环无了日。有限时光。玉兔金鸟晓夜忙。
幸逢清世。最好排筵斟绿醆。满捧金蕉。祝寿如松永不雕。
减字木兰花
三皇五帝。古代英雄闲争气。勇猛韩彭。十大功劳空有名。
休谈人我。大限催煎如何亸。前酌觥舡。祝寿如同海月圆。
减字木兰花
春光景媚。花褪残红炎天气。蝉噪高枝。雁叫长空雪乱飞。
四时如箭。八节忙忙频改换。满捧金彝。祝寿如同海岳齐。
减字木兰花
西楼明月。掩映梨花千树雪。楼上人归。愁听孤城一雁飞。
玉人何处。又见江南春色暮。芳信难寻。去后桃花流水深。
减字木兰花
落花飞絮。杳杳天涯人甚处。欲寄相思。春尽衡阳雁渐稀。
离肠泪眼。肠断泪痕流不断。明月西楼。一曲阑干一倍愁。
减字木兰花
青条绿叶。结起蓬瀛连万叠。风引飘飘。下有红波引六鳌。
五城烟敛。剪碎彩云红点点。帖在山腰。旁有斑斑雪未消。
减字木兰花
嫣然笑粲。醉靥融滋春意烂。侍宴终宵。欢动帘帏酒易消。
尊前狂客。惊见蕊仙新谪籍。珠阖深关。丹就同归海上山。
减字木兰花
烛花呈灿。瑞气满筵春欲烂。月色中宵。疑是阶前雪未消。
骚人词客。魂断蜡梅香已籍。谁更情关。一点新愁入远山。
减字木兰花
江南春早。春到南枝花更好。不比寻常。深着胭脂学弄妆。
寿阳开宴。拂拂红霞生酒面。从此溪桥。步障翻腾着绛绡。
减字木兰花
羊城旧路。檀板一声惊客去。不拟重来。白发飘飘上越台。
故人居处。曲巷深深通竹所。问讯桃花。欲访刘郎不在家。
减字木兰花
天台狂客。醉里不知秋鬓白。应接风光。忆在江亭醉几场。
吴姬劝酒。唱得廉颇能饭否。西雨东晴。人道无情又有情。
减字木兰花
阻风中酒。流落江湖成白首。历尽艰关。赢得虚名在世间。
浩然归去。忆着石屏茅屋趣。想见山村。树有交柯犊有孙。
减字木兰花
吮媒弄笔。草圣寰中君第一。电脚摇光。骤雨旋风声满堂。
毫厘巧辨。唤起羲之当北面。醉眼摩娑。错认书颠作酒颠。
减字木兰花
淮山隐隐。千里云峰千里恨。淮水悠悠。万顷烟波万顷愁。
山长水远。遮住行人东望眼。恨旧愁新。有泪无言对晚春。
减字木兰花
多情多爱。还了平生花柳债。好个檀郎。室女为妻也不妨。
杰才高作。聊赠青蚨三百索。烛影摇红。记取媒人是马公。
减字木兰花
春酲拚却。鶗鴂一声花雨落。蜜炬红残。人在青罗步障间。
天公薄相。惯得柳绵高百丈。彩笔题诗。休诵骚人九辨词。
减字木兰花
荣魁鹗荐。一举南宫膺妙选。人物规模。楚楚吾家千里驹。
彩衣侍酒。更祝二亲无限寿。父子荣迁。俱侍玉皇香案前。
减字木兰花
生绡蜀茧。笔底墨云飞一片。点点秋腴。收得骊龙颔下珠。
兴来一扫。惜处有时慳似宝。露叶烟条。几度西风吹不凋。
减字木兰花
天然标格。不问青枝和绿叶。仿佛吴姬。酒晕无端上玉肌。
怕愁贪睡。谁会伤春无限意。乞与徐熙。画出横斜竹外枝。
减字木兰花
兰凋蕙歇。野店酒初尝竹叶。绝艳幽姿。洗出铅华见雪肌。
云阶月地。凭仗幽人须着意。一夜花飞。一点微酸已著枝。
减字木兰花
别离情绪。万里关山如底数。遣妾伤悲。未心郎家知不知。
自从君去。数尽残冬春又暮。音信全乖。等到花开不见来。
减字木兰花
自从君去。晓夜萦牵肠断处。绿遍香阶。过夏经秋雁又来。
想伊那里。应也情怀愁不止。渺渺书沈。直至如今没信音。
满庭芳
香叆雕盘，寒生冰箸，画堂别是风光。主人情重，开宴出红妆。腻玉圆搓素颈，藕丝嫩、新织仙裳。双歌罢，虚檐转月，余韵尚悠扬。
人间，何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。
满庭芳
蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。
思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。
满庭芳
一到江南，三逢此夜，举头羞见婵娟。黯然怀抱，特地遣谁宽。分外清光泼眼，迷滉漾、无计拘拦。天如洗，星河尽掩，全胜异时看。
佳人，还忆否，年时此际，相见方难。谩红绫偷寄，孤被添寒。何事佳期再睹，翻怅望、重叠关山。归来呵，休教独自，肠断对团圆。
满庭芳
花陌千条，珠帘十里，梦中还是扬州。月斜河汉，曾记醉歌楼。谁赋红绫小砑，因飞絮、天与风流。春常在，仙源路隔，空自泛渔舟。
新秋。初雨过，龙团细碾，雪乳浮瓯。问殷勤何处，特地相留。应念长门赋罢，消渴甚、无物堪酬。情无尽，金扉玉榜，何日许重游。
满庭芳
寒日穿帘，澄江凭槛，练光浮动余霞。蓼汀芦岸，黄叶衬孤花。天外征帆隐隐，残云共、流水无涯。登临处，琼枝潋滟，风帽醉欹斜。
丰年，时节好，玉香田舍，酒满渔家。算浮世劳生，事事输他。便恁从今酩酊，休更问、白雪笼纱。还须仗，神仙妙手，传向画图夸。
满庭芳
红叶飘零，寒烟疏淡，楼台半在云间。望中风景，图画也应难。又是重阳过了，东篱下、黄菊阑珊。陶潜病，风流载酒，秋意与人闲。
霞冠。欹倒处，瑶台唱罢，如梦中还。但醉里赢得，满眼青山。花发看看满也，留不住、当日朱颜。平生事，从头话了，独自却凭阑。
满庭芳
阊阖天门，芙蓉春殿，几年目断鸡翘。短蓬秋鬓，端幸倚琼瑶。南圃花边小院，西湖畔、云底双桥。归时节，红香露冷，月影上芭蕉。
明朝。那可望，旗亭烟草，柳渡寒潮。但万户千门，恨客歌樵。戏彩光浮衮绣，听鸣珂、响逼云霄。应回首，绮裘醉客，还是独吹箫。
满庭芳
初绾云鬟，才胜罗绮，便嫌柳陌花街。占春才子，容易托行媒。其奈风情债负，烟花部、不免差排。刘郎恨，桃花片片，随水染尘埃。
风流，贤太守，能笼翠羽，宜醉金钗。且留取垂杨，掩映厅阶。直待朱轓去后，从伊便、窄袜弓鞋。知恩否，朝云暮雨，还向梦中来。
满庭芳
北苑春风，方圭圆璧，万里名动京关。碎身粉骨，功合上凌烟。尊俎风流战胜，降春睡、开拓愁边。纤纤捧，研膏浅乳，金缕鹧鸪斑。
相如，虽病渴，一觞一咏，宾有群贤。为扶起灯前，醉玉颓山。搜搅胸中万卷，还倾动、三峡词源。归来晚，文君未寐，相对小窗前。
满庭芳
北苑龙团，江南鹰爪，万里名动京关。碾深罗细，琼蕊暖生烟。一种风流气味，如甘露、不染尘凡。纤纤捧，冰瓷莹玉，金缕鹧鸪斑。
相如，方病酒，银瓶蟹眼，波怒涛翻。为扶起，樽前醉玉颓山。饮罢风生两腋，醒魂到、明月轮边。归来晚，文君未寝，相对小窗前。
满庭芳
明眼空青，忘忧萱草，翠玉闲淡梳妆。小来歌舞，长是倚风光。我已逍遥物外，人冤道、别有思量。难忘处，良辰美景，襟袖有余香。
鸳鸯。头白早，多情易感，红蓼池塘。又须得，樽前席上成双。些子风流罪过，都说与、明月空床。难拘管，朝云暮雨，分付楚襄王。
满庭芳
风力驱寒，云容呈瑞，晓来到处花飞。遍装琼树，春意到南枝。便是渔蓑旧画，纶竿重、横玉低垂。今宵里，香闺邃馆，幽赏事偏宜。
风流，金马客，歌鬟醉拥，乌帽斜欹。问人间何处，鹏运天池。且共周郎按曲，音微误、首已先回。同心事，丹山路稳，长伴彩鸾归。
满庭芳
天与疏慵，人怜憔悴，分甘抛弃簪缨。有时乘兴，波上叶舟轻。十里横塘过雨，荷香细、苹末风清。真如画，残霞淡日，偏向柳梢明。
凝情。尘网外，鲈鱼旋鲙，芳酒深倾。又算来、何须身后浮名。无限沧浪好景，蓑笠下、且遣余生。长歌去，机心尽矣，鸥鹭莫相惊。
满庭芳
绿绕群峰，红摇千柄，夜来暑雨初收。共君乘兴，轻舸信悠悠。且尽一尊别酒，荷香里、满酌轻讴。明朝去，征帆夜落，何处好汀洲。
风流。吾小阮，朝辞东观，夕向南州。况圣时、争教贾傅淹留。若过浔阳亭上，琵琶泪、莫洒清秋。堤边柳，从今爱惜，留待系归舟。
满庭芳
北渚澄兰，南山凝翠，望中浑似仙乡。万家烟霭，朱户锁垂杨。好是飞泉漱玉，回环遍、小曲深坊。西风里，芙蕖带雨，飘散满城香。
微凉。湖上好，桥虹倒影，月练飞光。命玳簪促席，云鬓分行。谁似风流太守，端解道、春草池塘。须留恋，神京纵好，此地也难忘。
满庭芳
雪满貂裘，风摇金辔，笑看锦带吴钩。照人青鬓，年少定封侯。此去马蹄何处，山万叠、济水南州。君知否，卢郎未老，曾是恣狂游。
风流。佳丽地，十年屈指，一梦回头。最难忘，西湖北渚澄秋。玉砌雕栏好在，桃共季、能忆人不。衰翁也，多情为我，将恨寄红楼。
满庭芳
山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。
销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。
满庭芳
红蓼花繁，黄芦叶乱，夜深玉露初零。霁天空阔，云淡梦江清。独棹孤蓬小艇，悠悠过、烟渚沙汀。金钩细，丝纶慢卷，牵动一潭星。
时时，横短笛，清风皓月，相与忘形。任人笑生涯，泛梗飘萍。饮罢不妨醉卧，尘劳事、有耳谁听。江风静，日高未起，枕上酒微醒。
满庭芳
碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窗下，风摇翠竹，疑是故人来。
伤怀。增怅望，新欢易失，往事难猜。问篱边黄菊，知为谁开。谩道愁须殢酒，酒未醒、愁已先回。凭阑久，金波渐转，白露点苍苔。
满庭芳
北苑研膏，方圭圆璧，名动万里京关。碎身粉骨，功合上凌烟。尊俎风流战胜，降春睡、开拓愁边。纤纤捧，香泉溅乳，金缕鹧鸪斑。
相如，方病酒，一觞一咏，宾有群贤。便扶起灯前，醉玉颓山。搜揽胸中万卷，还倾动、三峡词源。归来晚，文君未寝，相对小妆残。
满庭芳
雅燕飞觞，清谈挥座，使君高会群贤。密云双凤，初破缕金团。窗外炉烟似动。开瓶试、一品香泉。轻淘起，香生玉尘，雪溅紫瓯圆。
娇鬟。宜美盼，双擎翠袖，稳步红莲。坐中客翻愁，酒醒歌阑。点上纱笼画烛，花骢弄、月影当轩。频相顾，余欢未尽，欲去且流连。
满庭芳
玉枕生凉，金缸传晓，败叶飞破清秋。雨余翻浪，渺渺阻行舟。暂系汀洲侧畔，风夜起、荻叶添愁。银屏远，龙香渐尽，还是梦扬州。
更筹。何太永，当年情事，今日堪酬。最苦恨红楼，笑我飘浮。为寄相思细字，教字字、愁蹙眉头。凄凉久，渔人唱晓，随月过横沟。
满庭芳
鸥起苹中，鱼惊荷底，画船天上来时。翠湾红渚，宛似武陵迷。更晚青山更好，孤云带、远雨丝垂。清歌里，金尊未掩，谁使动分携。
竹林、高晋阮，阿咸潇散，犹愧风期。便弃官终隐，钓叟苔矶。纵是冥鸿云外，应念我、垂翼低飞。新词好，他年认取，天际片帆归。
满庭芳
欲买庐山，山前三亩，小桥横过松间。变名吴市，谁认旧容颜。最好栖贤峡外，应自此、都隔尘寰。人稀到，壶中化国，光景更堪闲。
无心，求至道，柴门闭了，饱睡甘餐。幸儿成孙长，为扫家山。若问它年归去，蓦地也、双桨来还。愁难会，清风万壑，高处正跻攀。
满庭芳
闲说秋来，乘槎心懒，梦回三岛波间。便思黄帽，同我老山颜。上界仙人官府，何似我、萧散尘寰。云无止，流泉自急，此意本来闲。
寂寥，松桂圃，陪君好语，亦可忘餐。况琼枝玉蕊，秀满春山。若问幽栖何意，莫道是、飞鸟知还。无言处，孙登半岭，高韵更难攀。
满庭芳
归去来兮，名山何处，梦中庐阜嵯峨。二林深处，幽士往来多。自画远公莲社，教儿诵、李白长歌。如重到，丹崖翠户，琼草秀金坡。
生绡，双幅上，诸贤中履，文彩天梭。社中客，禅心古井无波。我似渊明逃社，怡颜盼、百尺庭柯。牛闲放，溪童任懒，吾已废鞭蓑。
满庭芳
乡物牵情，家山回首，浩然归兴难收。报恩心事，投老拚悠悠。却笑当年牛下，轻自许、激烈寒讴。成何事，夷犹桂辑，兰芷咏芳洲。
人生，萍梗迹，谁非乐土，何处吾州。算不须，临岐惝恍迟留。要看香炉瀑布，丹枫乱、江色凝秋。真堪与，潇湘暮雨，图上画扁舟。
满庭芳
闽岭先春，琅函联璧，帝所分落人间。绮窗纤手，一缕破双团。云里游龙舞凤，香雾起、飞月轮边。华堂静，松风竹雪，金鼎沸湲潺。
门阑。车马动，扶黄籍白，小袖高鬟。渐胸里轮囷，肺腑生寒。唤起谪仙醉倒，翻湖海、倾泻涛澜。笙歌散，风帘月幕，禅榻鬓丝斑。
满庭芳
风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。
年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。
满庭芳
花扑鞭梢，风吹衫袖，马蹄初趁轻装。都城渐远，芳树隐斜阳。未惯羁游况味，征鞍上、满目凄凉。今宵里，三更皓月，愁断九回肠。
佳人，何处去，别时无计，同引离觞。但唯有相思，两处难忘。去即十分去也，如何向、千种思量。凝眸处，黄昏画角，天远路岐长。
满庭芳
白玉楼高，广寒宫阙，暮云如幛褰开。银河一派，流出碧天来。无数星躔玉李，冰轮动、光满楼台。登临处，全胜瀛海，弱水浸蓬莱。
云鬟，香雾湿，月娥韵涯，云冻江梅。况餐花饮露，莫惜裴徊。坐看人间如掌，山河影、倒入琼杯。归来晚，笛声吹彻，九万里尘埃。
满庭芳
扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。
盘旋。那忍去，他帮纵好，终异乡关。向七峰回首，清泪班班。西望烟波万里，扁舟去、何日东还。分携处，相期痛饮，莫放酒杯慳。
满庭芳
淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。
家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。
满庭芳
烁石炎曦，过云急雨，院落槐午阴清。藕花开遍，绿细一池萍。槽下真珠溜溜，龙团破、河朔余酲。阑干外，梧桐叶底，金井辘轳声。
盈盈。开雾帐，珊瑚连枕，云母围屏。对肌肤冰雪，自有凉生。翠袖风回画扇，拂香篆、虬尾斜横。北窗晚，娟娟静色，竹影上帘旌。
满庭芳
马络青丝，障开红锦，小晴初断香尘。芳醪满载，持烛有佳人。飞盖西园午夜，花梢冷、云月胧明。折还惜，留花伴月，占定可怜春。
佳人。争插帽，已残芳树，犹缀余英。任红辞香散，蝶恨蜂瞋。醉也和春戴去，深院落、初馥炉熏。玉台畔，未教卸了，留映晚妆新。
满庭芳
柳与堤回，桥随波转，望中如在蓬莱。水禽高下，烟雾敛还开。认是仙翁住处，都不见、一点尘埃。壶天晚，清寒带雪，光景自徘徊。
高才。廊庙手，当年平步，直到尧阶。况今朝调鼎，尤待盐梅。只恐身闲不久，难留恋、花月楼台。看新岁，春风且送，五马过江来。
满庭芳
雪底寻梅，冰痕观水，晚来天气尤寒。渐闻歌笑，轻暖发春妍。赏尽十洲新景，依稀见、三岛风烟。判深夜，一年月色，只是这般圆。
熙然。千里地，何妨载酒，频上湖船。况坐中高客，不日朝天。须信人间好处，没个事、胜得尊前。东风近，侵寻桃李，别做醉夤缘。
满庭芳
疏木藏钟，轻烟笼角，几家帘幕灯光。暮砧声断，空壁锁寒浆。入袂西风阵阵，彻醉骨、都不胜凉。栏干外，依稀嫩竹，月色冷如霜。
仙乡。何处是，云深路杳，不念刘郎。但画桥流水，依旧垂杨。要见时时便是，一向价、只作寻常。争知道，愁肠泪眼，独自个重阳。
满庭芳
声促铜壶，灰飞玉琯，梦惊偷换年华。江南芳信，疏影月横斜。又喜椒觞到手，宝胜里、仍翦金花。钗头燕，妆台弄粉，梅额故相夸。
隼兴，人未老，东风袅袅，已傍高牙。渐园林月永，叠鼓凝笳。小字新传秀句，歌扇底、深把流霞。聊行乐，他时画省，归近紫皇家。
满庭芳
玉垒尊罍，清秋关塞，正宜催唤香醪。凉风吹帽，横槊试登高。想见征西旧事，龙山会、宾主俱豪。来群雁，凉生画角，红叶聚亭皋。
南州、应好在，长关梦眼，天际云涛。有一簪黄菊，两鬓霜毛。快把金荷共倒，凝望久、只遣魂消。君须听，新翻燕乐，余韵响檀槽。
满庭芳
闲里工夫，无中妙用，切休拟议参详。龙降虎伏，真土自中黄。行动起居寝食，随缘度、莫动真阳。归根处，神凝脉住，玉界发天光。
风高，鹏翼远，水深舟运，物理昭彰。但明心是道，专役天罡。信口呼神召鬼，和旸谷、不是颠狂。痴迷者，风霆在手，应用反乖张。
满庭芳
心境双清，古今同乐，胜缘休道无媒。天门高妙，应仗至人开。岂比寻常意绪，方寸地、不贮纤埃。仍须信，金坚石确，一志断无回。
真元，真可爱，真师真友，且喜无猜。就中更脱洒，不顾形骸。可是正容而悟，凭真趣、改易凡胎。神明会，尘缨世网，莫共话由来。
满庭芳
麦陇如云，清风吹破，夜来疏雨才晴。满川烟草，残照落微明。缥缈危栏曲槛，遥天尽、日脚初平。青林外，参差暝霭，萦带远山横。
孤城。春雨过，绿阴是处，时有莺声。问落絮游丝，毕竟何成。信步苍苔绕遍，真堪付、闲客闲行。微吟罢，重回皓首，江海渺遗情。
满庭芳
枫落吴江，扁舟摇荡，暮山斜照催晴。此心长在，秋水共澄明。底事经年易判，惊遗恨、悄悄难平。临风处，佳人万里，霜笛与谁横。
长城。谁敢犯，知君五字，元有诗声。笑茅舍何时，归计真成。绿鬓朱颜老尽，柴车在、行即终行。聊相待，狂歌醉舞，虽老未忘情。
满庭芳
一曲离歌，烟村人去，马头微雪新晴。隔年光景，回首近清明。断送残花又老，春波净、湖水初平。谁重到，雕阑尽日，遥想画桥横。
高城。凝望久，何人为我，重唱余声。问桃李如今，几处阴成。老去从游似梦，尊前事、空有经行。犹能记，殷勤寄语，多谢故人情。
满庭芳
颓玉成山，倾江作酒，醉来莫问升沈。少年狂怪，应笑老婆心。也会东涂西抹，行穿过、柳陌花阴。诚何用，腰龟左顾，犹待铸黄金。
如今。回首处，青楼缥缈，朱箔重深。叹江海飘零，离恨难禁。好在铜梁玉垒，将车骑、他日重临。归来看，文君未老，相对抚鸣琴。
满庭芳
宿雨初收，晚风微度，万家帘卷青烟。暗尘随马，人物似神仙。试问天公借月，天须放、明月教圆。应移下，广寒宫殿，灯火接星躔。
卢川。元古郡，当时太守，宾从俱贤。到如今井邑，歌吹喧阗。花下红妆卖酒，时相遇、曲水桥边。谁知道，山城父老，重见中兴年。
满庭芳
东阁官梅，玉栏朱槛，未如山馆疏篱。水边竹外，斜出两三枝。最好西湖月下，林处士、著意吟时。何须说，扬州旧日，何逊更能诗。
谁知。深雪里，玉妃粲粲，初下瑶池。笑人间春色，只在桃蹊。紫燕黄鹂解语，来时但、青实离离。争知道，调羹附鼎，终得近丹墀。
满庭芳
鹏海风波，鹤巢云水，梦残身寄尘寰。老来穷健，无闷也无欢。随分饥餐困睡，浑忘了、秋热春寒。清平世，闲人自在，乘兴访溪山。
渔竿。要老伴，浮江载酒，舣棹观澜。倩轻鸥假道，白鹭随轩。直到垂虹亭上，惊怪我、却做仙官。中秋月，披襟四顾，不似在人间。
满庭芳
花满金盆，香凝碧帐，小楼晓日飞光。有人相伴，开镜点新妆。脸嫩琼肌著粉，眉峰秀、波眼宜长。云鬟就，玉纤溅水，轻笑换明珰。
檀郎。犹恣意，高欹凤枕，慵下银床。问今日何处，斗草寻芳。不管余酲未解，扶头酒、亲捧瑶觞。催人起，雕鞍翠幰，乘露看姚黄。
满庭芳
十月风光，小春时候，宴堂初启朱筵。博山云润，风细袅晴烟。坐有文章公子，争吟唱、诗满花笺。帘帷里，时闻笑语，今日间生贤。
郎潜。虽未贵，虚名自有，清议推先。更那堪、高堂重庆兼全。占取人间乐事，何必羡、玉带貂蝉。飞觞处，深深更祝，龟鹤永齐年。
满庭芳
风轧云低，寒催腊近，画堂和气先春。玳筵初启，佳会庆生辰。漏转高张宝炬，重帘邃、深炷炉薰。欢声里，清歌闲发，一曲绕梁尘。
慈闱，春不老，山河象服，恩被丝纶。占人间荣贵，兰玉诜诜。便好金尊尽醉，殷勤劝、须满十分。深深愿，斑衣拜舞，千岁奉灵椿。
满庭芳
靡靡流光，凄凄风露，小园草木初凋。杳然尘影，爽气界天高。爱此佳名重九，随宜对、秋菊持醪。登临处，哀蝉断响，燕雁度云霄。
闲谣。情缅邈，相寻万化，人世徒劳。念胸中百虑，何物能消。欲致颓龄不老，和金茎、一醉陶陶。君休问，千年事往，聊与永今朝。
满庭芳
月窟蟠根，云岩分种，绝知不是尘凡。琉璃剪叶，金粟缀花繁。黄菊周旋避舍，友兰蕙、羞杀山樊。清香远，秋风十里，鼻观已先参。
酒阑。听我语，平生半是，江北江南。经行处、无穷绿水青山。常被此花相恼，思共老、结屋中间。不因尔，芗林底事，游戏到人寰。
满庭芳
瑟瑟金风，团团玉露，岩花秀发秋光。水边一笑，十里得清香。疑是蕊宫仙子，新妆就、娇额涂黄。霜天晚，妖红丽紫，回首总堪伤。
中央。孕正色，更留明月，偏照何妨。便高如兰菊，也让芬芳。输与芗林居士，微吟罢、闲据胡床。须知道，天教尤物，相伴老江乡。
满庭芳
天宇长闲，飞仙狂醉，挼云碎玉沈空。谢家庭院，争道絮因风。不怕寒生宝粟，深调护、犀幕重重。瑶林里，疏梅献笑，小萼露轻红。
瑞龙。香绕处，云间弦管，尘外帘栊。须烂醉流霞，莫诉千钟。闻道蟠桃正好，蓬瀛路、消息潜通。飞琼伴，偷将春色，分付入芳容。
满庭芳
烟锁长堤，云横孤屿，断桥流水溶溶。凭阑凝望，远目送征鸿。桃叶溪边旧事，如春梦、回首无踪。难忘处，紫薇花下，清夜一尊同。
东城，携手地，寻芳选胜，赏遍珍丛。念紫箫声阕，燕子楼空。好是卢郎未老，佳期在、端有相逢。重重恨，聊凭红叶，和泪寄西风。
满庭芳
风卷龙沙，云垂平野，晚来密雪交飞。坐看阑槛，琼蕊遍寒枝。妆点兰房景致，金铺掩、帘幕低垂。红炉畔，浅斟低唱，天色正相宜。
更阑，人半醉，香肌玉暖，宝髻云欹。又何须高会，梁苑瑶池。堪笑子猷访戴，清兴尽、忍冻空回。仍休羡，渔人江上，披得一蓑归。
满庭芳
鹦鹉洲边，芙蓉城下，回然水秀山明。小舟双桨，特地访云英。惊破兰衾好梦，开朱户、一笑相迎。良宵永，南窗皓月，依旧照娉婷。
别来，无限恨，持杯欲语，恍若魂惊。念霎时相见，又惨离情。还是匆匆去也，重携手、密语叮咛。佳期在，宝钗鸾镜，端不负平生。
满庭芳
秦洞花迷，巫阳梦断，夜来曾到蓝桥。洞房深处，重许见云翘。蕙帐残灯耿耿，纱窗外、疏雨萧萧。双心字，重衾小枕，玉困不胜娇。
寻常，愁夜永，今宵更漏，弹指明朝。叙深情幽怨，泪裛香绡。记取于飞厚约，丹山愿、别选安巢。骖鸾去，青霄路稳，明月共吹箫。
满庭芳
玉鼎翻香，红炉叠胜，绮窗疏雨潇潇。故人相过，情话款良宵。酒晕微红衬脸，横波浸、满眼春娇。云屏掩，鸳鸯被暖，欹枕听寒潮。
如今，成别恨，临风对月，总是无聊。念伤心南陌，执手河桥。还似一场春梦，离魂断、楚些难招。佳期在，踏青时候，花底听鸣镳。
满庭芳
山耸方壶，潮通碧海，江东自昔名家。玉真仙子，珰佩粲朝霞。一种天香胜味，笑杨梅、不数枇杷。难模写，牟尼妙质，光透紫丹砂。
咨嗟。如此辈，不知何为，留滞天涯。料甘心远引，无意纷华。一任姚黄魏紫，供吟赏、银烛笼纱。南游士，日餐千颗，不愿九霞车。
满庭芳
梁苑春归，章街雪霁，柳梢华萼初萌。非烟非雾，新岁乐升平。京兆雍容报政，金狨过、九陌尘轻。朝回处，青霄路稳，黄色起天庭。
东风，吹绿鬓，薄罗剪彩，小绾流莺。比渭滨甲子，尚父难兄。满泛椒觞献寿，斑衣侍、云母分屏。明年会，双衣对引，谈笑秉钧衡。
满庭芳
韩国殊勋，洛都西内，名园甲第相连。当年绿鬓，独占地行仙。文彩风流瑞世，延朱履、丝竹喧阗。人皆仰，一门相业，心许子孙贤。
中兴，方庆会，再逢甲子，重数天元。问千龄谁比，五福俱全。此去沙堤步稳，调金鼎、七叶貂蝉。香檀缓，杯传鹦鹉，新月正娟娟。
满庭芳
三十年来，云游行化，草鞋踏破尘沙。遍参尊宿，曾记到京华。衲子如麻似粟，谁会笑、瞿老拈花。经离乱，青山尽处，海角又天涯。
今宵，闲打睡，明朝粥饭，随分僧家。把木佛烧却，除是丹霞。撞著门徒施主，蓦然个、喜舍由他。庐陵米，还知价例，毫发更无差。
满庭芳
紫角初繁，青裳正好，充闾清露飘香。悬弧何早，乌辔上扶桑。试问椿龄几许，逾万计、才满三章。佳辰乐，林塘增气，菡萏拥红妆。
称觞。人共庆，盘中白李，来自华阳。倩壶中日月，特地舒长。定见霜毫换绿，天荐祉、家庆延昌。情千万，辞慳思窘，聊献满庭芳。
满庭芳
天驷呈祥，土牛颁政，欢呼万井春来。雕轮丹毂，杂沓展轻雷。风动珠帘不卷，香散处、半露梅腮。东郊好，波澜浸绿，萌蘖上条枚。
徘徊。应共怪，十年豹隐，一旦鸾台。问康时术业，混俗情怀。过雪湖山清丽，笙歌沸、舞袖萦回。兵厨富，酒肠似海，莫惜醉金杯。
满庭芳
雪霁风温，霜消日暖，一时笑语烘春。草堂何幸，四座德星邻。聊借红妆侑爵，兰膏腻、高髻盘云。清歌妙，贯珠余韵，犹振画梁尘。
熙朝，卿相种，扁舟东去，入侍严宸。忆当年擢桂，连见三秦。休说参军俊逸，应难过、开府清新。从今去，八州都督，端不困无津。
满庭芳
露溢金茎，风翔玉宇，嫩凉初霁秋容。山肴野蔌，聊快一尊同。正值大田多稼，临邛隘、酒客憧憧。追随处，杯盘狼藉，野草荫长松。
新词，何所似，金声应铎，玉气腾虹。时来终宦达，休怨苍穹。顾我蹉跎老矣，飘素发、衰态龙钟。心犹壮，会看文度，独步大江东。
满庭芳
麦野青深，桃溪红暗，浪游何处芳园。清明初过，门巷霭晴烟。柳外池塘绿遍，溪流细、终日溅溅。东风软，谁家儿女，墙里送秋千。
花前。从醉倒，吾当尽量，君盍忘年。纵杯盘草草，随分开筵。自有高谈雄辩，何须问、急管繁弦。身长健，少陵如在，应赋饮中仙。
满庭芳
歌彻骊驹，酒斟醽醁，帆樯高映城楼。绣衣携具，开宴话离愁。两岸橙黄橘绿，一行雁、几点沙鸥。情千万，相看无语，送我上孤舟。
悠悠。冬向晚，梅花潜暖，随处香浮。奈长亭饮散，无计淹留。归路淮山百舍，空梦想、连岁清游。烦双鲤，频将尺素，来往寄江流。
满庭芳
白氎行缠，青巾包结，几年且混常流。寰中谁见，心地自清幽。雨散昆仑顶上，香润遍、琼圃无忧。灵芽长，如今寒暑，饥渴总何愁。
诸公，须著力，尘缘扫尽，师旨坚求。看天边、飞金走玉难留。住个庵儿不大，争恋得、月馆青楼。台山里，从人一任，说个好苏州。
满庭芳
玉景明心，木鸡修性，要须和会三家。未知头面，何处认摩耶。自有身中异境，藏巨浪、一点笼纱。升沈际，难将赋得，有限逐无涯。
时时，须点检，随缘遣性，何更兴嗟。那浩然独得，迥绝痕瑕。妙占熙风惠日，乘正气、三缕明霞。真机运，连环放下，无处不光华。
满庭芳
风搅长空，霜飞平野，冷云常带遥山。乱鸦声断，烟霭有无间。气与寒威共凉，深绣户、帘幕重关。梅枝亚，纤纤秀色，疏影小阑干。
相携，同好景，窥檐望雪，呵手低鬟。笑语里、都言雪意非慳。有个红炉暖处，围兽炭、不管宵残。从教醉，添香倚玉，门外任清寒。
满庭芳
老不求名，心惟耽静，旧缘历过艰难。杜门无事，一味放痴顽。只藉炉香上彻，与天地、平直交关。真人喜，扶晨遣客，时暂下仙班。
矜怜。身已病，九疑夙驾，来顾台山。看神超清境，玉链朱颜。为向芝田桂圃，收妙有、与作真丹。他年报，冲融朝礼，香火紫云间。
满庭芳
秋色澄晖，蟾波增莹，桂华宫殿香凝。夜凉天半，横管度新声。应是齐吹万指，岩谷震、石裂霜清。天如水，飞云散尽，江月照还明。
人间，何处有，祥风缓引，飘下层城。想广寒光冷，妙舞轻盈。愿上君王万寿，空伫忆、酒海吞鲸。归来也，惊涛隐隐，余韵入青冥。
满庭芳
烘锦花堤，铺绵柳巷，晓来膏雨初晴。画堂初建，碧沼映朱楹。最好芙蓉绣褥，交辉敞、孔雀金屏。那堪更，华裾满坐，和气动欢声。
冰清。真美行，棠阴善政，槐市高名。今朝消受得，茜服光荣。况是齐眉并寿，谁云道、乐事难并。相将见，飞凫过阙，除目下彤庭。
满庭芳
爱日轻融，阴云初敛，一番雪意阑珊。柳摇金缕，梅绽五腮寒。知是东皇翠葆，飞星汉、来止人间。开新宴，笙歌逗晓，和气满尘寰。
风光，偏舜水，贤侯政美，棠荫多欢。更圜扉草鞠，木索长闲。休向今朝惜醉，红妆映、群玉颓山。相将见，宜春帖子，清夜写金銮。
满庭芳
微霰疏飘，骄云轻簇，短檠黯淡笼纱。冷禁兰帐，清晓忽飞花。已是平芜步阔，那堪更、折竹如蓑。凭栏处，关心一叶，归兴渺无涯。
为瑞，已多少，适从狼子，来自龙沙。赖吾皇神武，薄海为家。尽扫腥风杀气，依然放、红日光华。回头看，山蹊水坞，缟带不随车。
满庭芳
鲸海波澄，棠阴日永，正宜坐啸雍容。岁丰民乐，无讼到庭中。试数循良自古，龚黄外、谁可追踪。那堪更，恩均髦寿，良会此宵同。
璇穹。占瑞处，荧煌五马，璀璨群公。盛笙歌罗绮，共引髯翁。只恐芝泥趣召，双旌展、猎猎飞红。须知道，君王渴见，名久在屏风。
满庭芳
十载江湖，一朝簪组，宠荣曷称衰容。圣恩不许。归卧旧庐中。慨念东山伴侣，烟霞外、久阔仙踪。今何幸，相逢故里，谈笑一尊同。
吾州，真幸会，湖边贺监，海上黄公。胜渭川遗老，绛县仙翁。纵饮何辞烂醉，脸霞转、一笑生红。从今后，婆娑化国，千岁乐皇风。
满庭芳
玉阙朝回，沙堤烟晓，碧幢光动军容。虎符熊轼，行指七闽中。假道吾乡我里，挥金事、思蹑前踪。倾怀处，萤窗雪案，犹说昔年同。
相看，俱老大，襟期道义，不为王公。念儿时聚戏，念已成翁。取借玉壶美酒，还为寿、金盏翻红。仍频祝，中书二纪，寰海振淳风。
满庭芳
梅萼冰融，柳丝金浅，绪风还报初春。木君青旆，猎猎下苍旻。亲奉虚皇妙旨，将枯朽、咸与维新。须臾见，芳效乐圃，生气遍无垠。
青丝，行白玉，一杯介寿，红浪粼粼。便安排歌舞，蝶翅莺唇。别有神仙窟宅，乾坤内、充满氤氲。功成处，花开不老，酒熟镇甘醉。
满庭芳
和靖重湖，知章一曲，浙江左右为邻。绣鞯彩舰，只许日寻春。正好厌厌夜饮，都寂静、没个游人。夫何故，欢阑兴阻，只为隔城闉。
堪嘉，唯甬水，回环雉堞，中峙三神。更楼台缭岸，花柳迷津。不惜频添画烛，更深看、舞上华裀。拚沈醉，从他咿喔，金距报凌晨。
满庭芳
柴作疏篱，茅编小屋，绕堤苦竹黄芦。老翁蜗处，却自乐清虚。理钓何妨钩直，据琴又、不管弦无。逍遥处，都捐世虑，忘我亦忘渠。
雨余。添美景，眉横山妩，脸媚花腴。笑凡间粉黛，浓抹轻涂。客至三杯薄酒，欲眠后、一枕蘧蘧。起来见，龟翻鹤舞，却是寿星图。
满庭芳
江草抽心，江云弄碧，江波依旧东流。别筵初散，行客上兰舟。休唱阳关旧曲，青青柳、无限轻柔。应争记，三年乐事，珠翠拥鳌头。
离愁。知几许，花梢著雨，红泪难收。看烟火吴天，万里悠悠。一望珠宫绛阙，蓬莱路、应在皇州。仍回首，蜀山万点，明月满南楼。
满庭芳
霜幕风帘，间齐小户，素蟾初上凋笼。玉杯醽醁，还与可人同。古鼎沉烟篆细，玉笋破、橙橘香浓。梳妆懒，脂轻粉薄，约略淡眉峰。
清新，歌几许，低随慢唱，语笑相供。道文书针线，今夜休攻。莫厌兰膏更继，明朝又、纷冗匆匆。酩酊也，冠儿未卸，先把被儿烘。
满庭芳
冶态轻盈，香风摇荡，画栏淑景初长。彩霞深处，明艳夺昭阳。试问沈香旧事，应劝我、莫负韶光。多情是，低徊顾影，云幕淡微凉。
人间，春更好，一枝斜插，犹记疏狂。到如今潘鬓，暗点吴霜。乐事直须年少，何妨拚、一饮千觞。醺醺醉，壶天向晚，春思正悠扬。
满庭芳
犀隐雕龙，蟾将威凤，建溪初贡新芽。九天春色，先到列仙家。今日磨圭碎璧，天香动、风入窗纱。清泉嫩，江南锡乳，一脉贯天涯。
芳华。瑶圃宴，群真飞佩，同引流霞。醉琼筵红绿，眼乱繁花。一碗分云饮露，尘凡尽、牛斗何赊。归途稳，清飙两腋，不用泛灵槎。
满庭芳
霜叶停飞，冰鱼初跃，梅花犹闷芳丛。剪酥装玉，应为费天工。争奈江南驿使，征鞍待、一朵香浓。凭谁报，冰肌仙子，闻早驾飞龙。
溶溶。春意动，寒姿未展，终愧群红。与斩新来上，开伴长松。要看黄昏庭院，横斜映、霜月朦胧。兰堂畔，巡檐索笑，谁羡杜陵翁。
满庭芳
腊雪方凝，春曦俄漏，画堂小秩芳筵。玉台仙蕊，帘外幂瑶烟。莫话青山万树，聊须对、一段孤妍。杯行处，香参鼻观，百濯未为贤。
吾庐，何处好，绣香竹畔，偶桂溪边。且为渠珍重，满泛金船。已拚春酲一枕，如今且、醉倒花前。花飞后，欢呼一笑，又是说明年。
满庭芳
弄月黄昏，封霜清晓，数枝影堕溪滨。化工先手，幻出一番新。片片雕酥碾玉，寒苞似、已泄香尘。聊相对，畸人投分，尊酒认荀陈。
吾年，今老矣，佳人薄相，笑插林巾。愧苍颜白发，回授乌云。玉镜台边试看，相宜是、浅笑轻颦。君知否，寿阳额上，不似鬓边春。
满庭芳
扉映琉璃，窗摇云母，水堂新甃云湾。际天波面，玉镜宝奁宽。栏外青山几垒，瑶烟敛、影落千鬟。寒汀晚，芦花飞雪，风定白鸥闲。
尘寰。何处有，方壶圆峤，弱水波翻。问何如藜杖，此地跻攀。种竹今逾万个，风枝静、日报平安。他年事，苍云屯处，千亩看栖鸾。
满庭芳
栗里田园，乌衣门巷，别来几换星霜。华阳仙窟，翠桁彩衣香。梦堕当涂风月，披绛帐、欲指鳣堂。浮鸥外，来宁老子，特泛霅溪航。
相逢，春正好，梅舒香白，柳曳宫黄。且相将一笑，乐未渠央。须念离多会少，难轻负、百榼霞浆。深深观，舞回飞雪，乐奏小宫商。
满庭芳
世事难穷，人生无定，偶然蓬转萍浮。为谁教我，从宦到东州。还似翩翩海燕，乘春至、归及凉秋。回头笑，浑家数口，又泛五湖舟。
悠悠。当此去。黄童白叟，莫漫相留。但溪山好处，深负重游。珍重诸公送我，临岐泪、欲语先流。应须记，从今风月，相忆在南楼。
满庭芳
华发苍头，年年更变，白雪轻犯双眉。六旬过四，七十古来稀。问柳寻花兴懒，拈筇杖、闲绕园池。曾中有，青州从事，无意唤琼彝。
人生，何处乐，楼台院落，吹竹弹丝。奈壮怀销铄，病费医治。漫道琴弦绿绮，游鱼听、山水谁知。盘洲怨，盟鸥闲阔，瘗鹤立新碑。
满庭芳
风搅花间，雨慳柳下，人人懒拂愁眉。年荒省事，投辖井中稀。架上舞衣尘积，弦索断、筝雁差池。南柯梦，转头陈迹，饥鼠穴空彝。
新年，官事少，秋蛇春蚓，重叠乌丝。更出奇花判，百病都治。报道行厨办也，乌鹊喜、龟鹤前知。更书近，鹓行浸远，长对去思碑。
满庭芳
殢酒销愁，逢场作戏，何曾择地伸眉。诗筒来往，如我与君稀。喜得青春有闰，添日月、款曲临池。洲盘有，山肴野蔌，安用设鸡彝。
老来，空自笑，一头梳雪，两鬓吹丝。便常逢社饮，聋不堪治。曾就新年真率，花神报、蜂蝶皆知。东风恶，江梅欲尽，荐福莫轰碑。
满庭芳
柳径花台，熙熙春动，游人珥堕簪遗。枯藤到处，绿刺惹冠衣。雪后园林更好，琼作佩、香满横枝。巡檐久，留连一笑，不管午阴移。
盘洲，今雅集，皇华飞盖，挥尘迟迟。觉龟鱼增价，草木生辉。梁上不教尘落，谈文字、酒散星稀。明年好，玉津随驾，回首记襟期。
满庭芳
同病相怜，冻吟谁伴，温怀举案齐眉。槐安梦境，一笑自来稀。未到斜川见雪，春欲半、尚压铜池。今思古，拊盆击筑，虿鼎闲夔彝。
何时。天意解，并游花坞，旋扫蛛丝。对壶中闲日，冗牍休治。四坐同盟情话，飞玉尘、万事多知。杯盘省，浅斟随意，真率视前碑。
满庭芳
蝴蝶梦魂，芭蕉身世，几人得到庞眉。十分如意，天赋古今稀。昼日猥叨三接，摩鹏翼、曾化鲲池。槐阴下，深惭房魏，那敢作封彝。
雁行，争接翅，北门炬烛，西掖纶丝。幸归来半世，园路先治。渔唱樵歌不到，莺燕语、何畏人知。编花史，修篁千亩，封植具穹碑。
满庭芳
当国无功，归田有分，四山浓抹烟眉。春云多变，清昼惠风稀。欲踵兰亭故事，溪水涨、簪盍鹅池。临修竹，一觞一咏，考古到辛彝。
当时。龙衮侧，亲闻胪句，天语如丝。谩三年博士，局冗争治。底事绣衣留滞，青天瑞、奴隶皆知。迎归诏，鸾台凤阁，名记壁间碑。
满庭芳
草阁烟横，花蹊雨润，伤春谁画鸦眉。药囊未减，尊酒自然稀。堪叹云和挂壁，弦半绝、鼠啮龙池。投壶罢，凭阑玩古，罗列父丁彝。
龟巢，添绿皱，残梅片片，新柳丝丝。恨风狂折竹，鹤病谁治。自信年衰景短，甘冷淡、应也天知。埙篪奏，清歌醉墨，一一上圭碑。
满庭芳
旧日盘洲，藏钩卜夜，松儿笑拣双眉。老人好静，此乐数年稀。尚记乘舟西溯，楼卷雪、曾到雷池。今非昔，畏寒闭户，弃掷夏商彝。
入春，逾两月，轻烟非雾，细雨如丝。任风颓花架，不惮装治。想得醉吟滕阁，家园事、争解详知。归来好，猿惊鹤怨，孤负辋川碑。
满庭芳
威彻冰河，兵严玉帐，济时人在壶天。妙龄谈笑，图画上凌烟。但见勋书鼎鼐，谁知道、名列高仙。风云会，钩陈羽卫，绿鬓影貂蝉。
绵绵。流庆远，芝兰秀发，折桂争先。占盛一门，文武更双全。已饵琼英绛雪，灵龟寿、何止千年。年年看，笙歌丛里，金盏倒垂莲。
满庭芳
蕊小雕琼，花明镕蜡，天交一旦俱芳。丰臞虽异，皆熨水沈香。应笑粉红堕紫，初未识、调粉涂黄。凭肩处，金钿玉珥，不数寿阳妆。
思量。谁比似，酥裁笋指，蜜翦蜂房。又何须酣酒，重暖瑶觞。且放侧堆金缕，骊山冷、来浴温汤。谁题品，青枝绿萼，俱未许升堂。
满庭芳
光拂星榆，轮高金掌，暮烟飘尽澄空。素娥幽恨，霜艳洗铅红。醉把摩云妙手，教纤翳、不点青铜。知多少，天高露冷，争占九秋风。
歌钟。邀胜侣，园攀琼树，帘卷珠宫。算庾楼吟赏，今古应同。多谢秦娥绝唱，声声为、飘入云中。留仙住，莫教清影，容易转梧桐。
满庭芳
雨送凉来，风将云去，晚天千顷玻璃。婵娟依旧，出海较些迟。玉兔秋毫可数，疏星外、乌鹊南飞。今何夕，空浮大白，一笑共谁持。
团栾，成露坐，云鬟香雾，玉臂清辉。任短髭争挽，问我归期。三弄楼头长笛，愁人处、休苦高吹。沈吟久，支颐细数，四十九年非。
满庭芳
马上催归，枕边唤起，谢他闲管闲愁。正难行处，云木叫钩辀。似笑天涯倦客，区区地、著甚来由。真怜我，提壶劝饮，一醉散千忧。
人生，谁满百，闲中最乐，饱外何求。算苦无官况，莫要来休。住个溪山好处，随绿老、蜡屐渔舟。虽难比，东山绿野，得似个优游。
满庭芳
榴艳喷红，槐阴凝绿，薰风初扇微凉。新荷舒盖，翠色映波光。时见金鳞戏跃，听莺声、巧啭垂杨。谁知我，身闲无累，对景自襄羊。
南堂。清昼永，瑶琴横膝，芸帙披香。负气冲牛斗，操凛冰霜。吟笔通神掣电，乘高兴、鲸吸飞觞。情何憾，君新未报，功业志难忘。
满庭芳
酒泛恩波，香凝瑞彩，笙歌鼎沸华堂。簪缨济济，拜手祝君王。好是重华盛世，康衢里、争颂陶唐。古今少，圣明相继，交劝万年觞。
升平，无外事，穷天极地，俱沐恩光。更宫花齐戴，锦绣成行。愿捧蟠桃为寿，对瑶宴、一曲山香。尧天近，葵倾心切，相约共梯航。
满庭芳
裘带功名，袴襦歌颂，世间谁似公贤。去年江上，谈笑息狼烟。多少宜民事了，芹宫内、华屋修椽。邦人爱，频频借寇，飞诏下甘泉。
开筵。春昼永，朱颜相对，三凤齐肩。正鸾鸣丹桂，凤映红莲。人道名驹千里，他年事、能继青毡。休辞醉，三槐影里，岁岁捧金船。
满庭芳
雾薄阴轻，林深烟暖，海棠特地开迟。光风绝艳，独自殿芳时。须信东君注意，花神会、别有看持。群英外，嫣然一笑，富贵出天姿。
日长，春睡足，粉香扑扑，酒晕微微。明皇当日，称许最相宜。刀子扶来半醉，宫妆淡、不扫蛾眉，偏怜处，流莺惊绕，金弹拂丛飞。
满庭芳
雨洗长空，风清云路，又还准备佳期。夜凉如水，一似去秋时。渺渺银河浪静，星桥外、香霭霏霏。霞轺举，鸾骖鹊驭，稳稳过飞梯。
经年，成间阻，相逢无语，应喜应悲。怕玉绳低处，依旧睽离。和我愁肠万缕，嫦娥怨、底事来迟。广寒殿，春风桂魄，首与慰相思。
满庭芳
晚色沈沈，雨声寂寞，夜寒初冻云头。晓来阶砌，一捻冷光浮。目断江天霭霭，低迷映、绿竹修修。多才客，高吟柳絮，还更上层楼。
烹茶，新试水，人间清楚，物外遨游。胜似他、销金暖帐情柔。细看流风回舞，终日价、浅酌轻讴。醺醺地，美人翻曲，消尽古今愁。
满庭芳
倾国无媒，入宫见妒，古来颦损蛾眉。看公如月，光彩众星稀。袖手高山流水，听群蛙、鼓吹荒池。文章手，直须补衮，藻火粲宗彝。
痴儿。公事了，吴蚕缠绕，自吐余丝。幸一枝粗稳，三径新治。且约湖边风月，功名事、欲使谁知。都休问，英雄千古，荒草没残碑。
满庭芳
蝶粉蜂黄，桃红李白，春风屡展愁眉。晓来雨过，应渐觉红稀。满径柔茵似染，新晴后、皱绿盈池。休孤负，幕天席地，逸饮酹金彝。
东君，真好事，绛唇歌雪，玉指鸣丝。念长卿多病，非药能治。试假瑶琴一弄，肖音转、便许心知。从今去，园林好在，休学岘山碑。
满庭芳
南月惊乌，西风破雁，又是秋满平湖。采莲人尽，寒色战菰蒲。旧信江南好景，一万里、轻觅莼鲈。谁知道，吴侬未识，蜀客已情孤。
凭高，增怅望，湘云尽处，都是平芜。问故乡何日，重见吾庐。纵有荷纫芰制，终不似、菊短篱疏。归情远，三更雨梦，依旧绕庭梧。
满庭芳
笔走龙蛇，词倾河汉，妙年德艺双成。帝庭敷奏，亲擢冠群英。龙首其谁不取，便直饶、勋业峥嵘。偏他甚，泼天来大，一个好声名。
忆曾。瞻拜处，当年汝水，今日湓城。叹白首青衫，又造宾闳。谨贽诗文一卷，仗仙风、吹到蓬瀛。依归地，熏香摘艳，作个老门生。
满庭芳
兰畹霜浓，柳溪冰咽，春光先到江梅。瘦枝疏萼，特地破寒开。钩引天涯旧恨，双眉锁、九曲肠回。空销黯，故园何在，风月浸长淮。
当年，吟赏处，醉山颓倒，飞屑成堆。怎奈向而今，雨误云乖。万里难凭驿使，那堪对、别馆离杯。谁知道，洛阳诗老，还有梦魂来。
满庭芳
瘦颊凝酥，残妆弄酒，相逢一笑东风。并肩携手，羞落可怜红。疑是回心院里，埋醉首、吐作芳丛。无端处，雄蜂雌蝶，相美两情通。
一从。攀折后，汉皋佩失，铜雀春空。想桃叶桃根，此恨能同。多谢金銮旧客，收拾在、芸阁签中。还知否，窃香传粉，输与蠹书虫。
满庭芳
月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沈。争求侣，殷勤劝织，促破晓机心。
儿时，曾记得，呼灯灌穴，敛步随音。任满身花影，犹自追寻。携向华堂戏斗，亭台小、笼巧妆金。今休说，从渠床下，凉夜伴孤吟。
满庭芳
浅约鸦黄，轻匀螺黛，故教取次梳妆。减轻琶面，新样小鸾凰。每为花妖玉软，慵封客、斜倚银床。春来病，兰薰半歇，满笐舞衣裳。
悲凉。人事改，三春秾艳，一夜繁霜。似人归洛浦，云散高唐。痛念平生情分，孤负我、临老风光。罗裙在，凭谁留意，去觅反魂香。
满庭芳
云梦南来，岷嶓东会，楼前天水苍茫。黄州太守，万里作金汤。淮上烟尘初敛，仍安集、耕陇渔乡。须知道，纶巾羽扇，不独数周郎。
生朝，遥想处，雪消赤壁，春动黄冈。有新翻杨柳，细抹丝簧。竹外一枝更好，应回首、清浅池塘。看看也，天边凤诏，归侍赭袍光。
满庭芳
点点淮山，迢迢江水，分明别是风光。地灵人杰，星斗烂文章。初度充闾佳气，当年瑞、应弄珪璋。薰弦奏，凉宵宝月，玉井藕花香。
清真，如逸少，兰亭修竹，曲水流觞。想醉乡日永，地久天长。小驻屏星怀玉，飞凫舄、元在鹓行。功名事，云龙风虎，行矣佩金章。
满庭芳
未岁嘉平，初旬日四，雪中归自崇唐。山林湖海，一气接苍茫。踏尽玉龙千丈，更一望、龙尾天长。须臾上，高峰四顾，迤逦过前冈。
群山，如玉削，松林百万，尽傅琼霜。浑疑是天际，一鹤翱翔。人道玉皇三六，欲一叩、风力方刚。明朝好，金乌衔烛，八表散祥光。
满庭芳
二十年间，旧游踪迹，梦飞岳麓湘湾。征衫再理，秋老菊花天。为客问君何好，爱水光、山色争妍。经行处，旗亭酤酒，曾记屋东偏。
噫其，吾甚矣，不断蹇拙，欲斗婵娟。办轻舆短艇，强载衰颜。人道郴阳无雁，奈情钟、藕断丝联。须相忆，新诗赋就，时复寄吴笺。
满庭芳
凉月如冰，素涛翻雪，人世依约三更。扁舟乘兴，莫计水云程。忽到一洲奇绝，花无数、多不知名。浑疑是，芙蓉城里，又似牡丹坪。
蓬莱，应不远，天风海浪，满目凄清。更一声铁笛，石裂龙惊。回顾尘寰局促，挥袂去、散发骑鲸。蘧蘧觉，元来是梦，钟动野鸡鸣。
满庭芳
漠漠春阴，疏疏春雨，鹁鸠唤起春眠。小园人静，独自倚秋千。又见飘红堕雪，芳径里、都是花钿。年年事，闲愁闲闷，挂在绿杨边。
寻思，都遍了，功名竹帛，富贵貂蝉。但身为利锁，心被名牵。争似依山傍水，数椽外、二顷良田。无萦绊，炊粳酿秫，长是好花天。
满庭芳
春水溶溶，春山漠漠，淡烟浅罩轻笼。危楼阑槛，掠面小东风。又是飞花落絮，芳草暗、万绿成丛。闲徙倚，百年人事，都在画船中。
故园，无恙否，一溪翠竹，两径苍松。更有鱼堪钓，有秫堪舂。底事尘驱物役，空回首、社燕秋鸿。功名已，萧骚短鬓，分付与青铜。
满庭芳
浪拍金鳌，春浮铁瓮，气清天朗如秋。江皋无事，飞盖强追游。万顷蒲萄光里，风樯共、塔影悠悠。人间事，年华似掷，一水与俱流。
绸缪。千古恨，纷纷离合，晋宋曹刘。望长安何处，落照西头。往事苍苔陈迹，夷吾在、吾属何愁。清樽畔，谁能为我，一曲舞梁州。
满庭芳
山接平芜，烟横远墅，修眉淡抹晴妆。菊梅交际，天未十分霜。几许无穷秋思，空凝伫、衰柳斜阳。溪头路，黄芦一片，凫雁两三行。
平章。风景似，画图一幅，著我徜徉。山中无事，聊尔适吾狂。不用登临感慨，青帘外、新酒堪尝。何为者，东家宋玉，千古叹凄凉。
满庭芳
八足横戈，一身衷甲，将军致尔来前。呼僮解缚，亟荐泽虞鲜。族类横行草地，今骈首、鼎镬连连。荆江上，不图霜后，风味似吴天。
晴川。千里外，分甘遗远，多谢勤拳。对香枨新酒，一洗腥膻。慰我吟情归思，都忘却、张子鲈鳊。持螯了，老饕作赋，佳话楚乡传。
满庭芳
半壳含黄，双螯擘紫，风流浑是芦花。江头秋老，谁了酒生涯。玉质金相如许，怎消受、明月寒沙。橙香也，不闲左手，除是付诗家。
草泥，行郭索，横戈曾怒，张翰浮夸。笑鲈鱼虽好，风味争些。醉嚼霜前松雪，江湖梦、不枉归槎。停杯问，余其负腹，是腹负余耶。
满庭芳
雨带苍烟，须粘残雪，几年今日秋崖。梅花篱落，不减旧情怀。更觉神仙有分，一条冰、羽客官阶。朝真外，研朱点易，风露滴松钗。
蓬莱。清浅未，吾将游戏，月坞云齐。已相期汗漫，鹤蜕青鞋。一念人间尘土，为雏孙、留醉茅柴。今而后，村书杂字，尽有老生涯。
满庭芳
槐影连阴，竹光搏露，小荷新绿浮圆。簟纹如浪，绡帐碧笼烟。回合溪桥一曲，初雨过、流水溅溅。阑干外，沙鸥野鸟，飞过钓鱼船。
浮生，同幻境，眼空四海，迹寄三椽。但随天、休问我后谁前。要识渊明琴趣，真真意、都在无弦。薰风里，纶巾羽扇，一枕北窗眠。
满庭芳
空谷无花，新篘有酒，去年穷胜今年。蛩吟蛩和，且省费蛮笺。闻说先生去也，江南岸、缚草为船。依然在，山栖寒食，路断却归廛。
老人，三又两，清风作供，晴日生烟。但高高杜宇，不办行缠。几度披衣教我，二升内、煮石烧铅。休重道，玉龙无孔，夜夜叫穿天。
满庭芳
玉沁唇脂，香迷眼缬，肉红初映仙裳。湘皋春冷，谁翦茜云香。疑是潘妃乍起，霞侵脸、微印宫妆。还疑是，寿阳凝醉，无语倚含章。
绛绡，清泪冷，东风寄远，愁损红娘。笑李凡桃俗，蝶喜蜂忙。莫把杏花轻比，怕杏花、不敢承当。飘零处，还随流水，应去误刘郎。
满庭芳
帘卷疏棂，楼平危堞，几回笋玉凭阑。觅花呼酒，更共理哀弹。暖日柔风好景，行云绕、莺燕翩翩。谁知道，冶游重到，已赋解连环。
乘云，行处去，花深隔院，应恨春闲。但紫骝嘶度，时望重关。长恨江楼柳老，女郎腰、又负眠三。东城路，一回一感，愁见月儿弯。
满庭芳
寒食无情，阳春如客，晚风落尽繁枝。落红堆径，小槛立移时。乐事不堪再省，吴乡远、愁思依依。谁家燕，斜穿绣幕，轻惹画梁泥。
还知。人寂寞，殷勤软语，来说差池。怕王孙归去，芳草离离。倚翠屏山梦断，无心听、啼鸟催归。何时向，溪流练带，一舸载鸱夷。
满庭芳
手染橙芗，杯摇烛影，夜阑人意醺酣。故人惜别，却酒更清谈。只合相从老矣，知何事、还着征衫。流年晚，长途匹马，奔走亦何堪。
江潭。摇落后，云嘘绝壁，雪舞空岩。念行人归鬓，今已毵毵。往事真成梦里，十年恨、江北江南。休凝伫，霜风卷地，寒日又西衔。
满庭芳
团菊苞金，丛兰减翠，画成秋暮风烟。使君归去，千里倍潸然。两度朱幡雁水，全胜得、陶侃当年。如何见，一时盛事，都在送行篇。
愁烦。梳洗濑，寻思陪宴，把月湖边。有多少、风流往事萦牵。闻道霓旌羽驾，看看是、玉局神仙。应相许，冲云破雾，一到洞中天。
满庭芳
夹水松篁，一天风露，觉来身在扁舟。桂花当午，雪卷素光流。起傍蓬窗危坐，飘然竟、欲到瀛洲。人世乐，那知此夜，空际列琼楼。
休休。闲最好，十年归梦，两眼乡愁。谩赢得、萧萧华发盈头。往事不须追谏，从今去、拂袖何求。一尊酒，持杯顾影，起舞自相酬。
满庭芳
咄这牛儿，身强力健，几人能解牵骑。为贪原上，嫩草绿离离。只管寻芳逐翠，奔驰后、不顾倾危。争知道，山遥水远，回首到家迟。
牧童，今有智，长绳牢把，短杖高提。入泥入水，终是不生疲。直待心调步稳，青松下、孤笛横吹。当归去，人牛不见，正是月明时。
满庭芳
榆荚抛钱，桃英胎子，杨花已送春归。未成萍叶，水面绿纹肥。沙暖溪禽行哺，忘机处、雏母相随。重帘静，铜壶昼歇，声度竹间棋。
人生如意少，乐随春减，恨为情离。怕牵愁勾怨，渐近金徽。浮世更相代谢，江头明月，渡口斜晖。关情处，摩挲钓石，莫遣上苔衣。
满庭芳
琼馆烟轻，银河风细，玉桥云锁方开。晓千虹丈，宛转下天来。人在水精宫里，行乐处、锦绣成堆。仍相问，人间天上，何处有蓬莱。
徘徊。追往事，征南巧架，传野怀才。谩石驱东海，沙合龙台。好是乐成初宴，红牙碎、声隐晴雷。江天晚，游人未散，莫放隼旟回。
满庭芳
晓日迎凉，烟华生翠，玉麟香转风轻。细丝钧管，罗绮拥芝庭。竞折蟠桃献寿，雨露罩，春下仙瀛。碧池上，龟游鹤舞，一曲奏长生。
当年。嘉庆会，兰江秀气，星昴光灵。奄奕世余徽，同降元精。此日中吴太守，看看秉、廊庙钧衡。麒麟阁，功名第一，从此入丹青。
满庭芳
咄哉牛儿，心壮力壮，几人能可牵系。为爱原上，娇嫩草萋萋。只管侵青逐翠，奔走后、岂愿群迷。争知道，山遥水远，回首到家迟。
牧童，能有智，长绳牢把，短梢高携。任从它，入泥入水无为。我自心调步稳，青松下、横笛长吹。当归处，人牛不见，正是月明时。
满庭芳
宿雨滋兰，轻风飐柳，新来随处和融。幽兰曲径，花气巧相通。燕子才飞又语，带芹泥、时点芳丛。微中酒，日长睡起，心事在眉峰。
年年，春好处，联镳荡桨，拾翠挼红。任金貂醉脱，不放杯空。谁信风流一别，当时事、已逐飞鸿。云山晚，阑干罢倚，烟寺起疏钟。
满庭芳
麦秀连云，桑枝重绿，史君佳政流传。凤衔丹诏，来自九重天。千里欢腾祖帐，棠阴外、多少攀辕。津亭路，紞如五鼓，难驻邓侯船。
光华，家世事，门中列戟，圯上遗编。况建炎勋业，图画凌烟。此去朝端济美，看平步、两两台躔。须知道，中兴盛治，主圣赖臣贤。
满庭芳
油幕新开，骍旄前导，暂归梓里舂容。致身槐府，功在鼎彝中。慨想东山故侣，烟霞外，久阔仙踪。今何幸，相逢吐握，谈笑一尊同。
德星，占瑞处，旌麾五马，衮绣三公。对渭川遗老，绛县仙翁。厚意杯传绀玉，那堪更，篚实囊红。拼沉醉，今宵盛事，复见古人风。
满庭芳
色染莺黄，枝横鹤瘦，玉奴蝉蜕花间。铅华不御，慵态尽欹鬟。冷淡琐窗烟雾，来清供、莞尔怡颜。狂峰蝶，还须敛衽，何得傍高闲。
西山。招隐处，寒云缭绕，流水回环。念风前绰约，雪后清孱。别是仙韵道标，应羞对、舞袖弓弯。怀真赏，今宵归梦，一饷许跻攀。
满庭芳
三日春光，群贤胜践，山阴何似山阳。鹅池墨妙，曲水记流觞。自许风流丘壑，何人共、击楫长江。新亭上，山河有异，举目恨堂堂。
使君，经世志，十年边上，两鬓风霜。问池边杨柳，因甚凄凉。万树重新种了，株株在、桃李花傍。仍须待，剩载兰芷，为国洗河湟。
满庭芳
赤壁矶头，临皋亭下，扁舟两度经过。江山如画，风月奈愁何。三国英雄安在，而今但、一目烟波。风流处，竹楼无恙，相对有东波。
登临，还自笑，狂游四海，一向忘家。算天寒路远，早早归呵。明日片帆东下，沧洲上、千里芦花。真堪爱，买鱼沽酒，到处听吴歌。
满庭芳
草木生春，楼台不夜，团团月上云霄，太平官府，民物共逍遥。指点江梅一笑，几番负、雨秀风娇。今年好，花边把酒，歌舞醉元宵。
风流，贤太守，青云志气，玉树丰标。是神仙班里，旧日王乔。出奉板舆行乐，金莲照、十里笙箫。收灯后，看看丹诏，催入圣明朝。
满庭芳
月闰清秋，时逢诞节，画堂瑞气多多。遥瞻南极，瑞彩照盘坡。好是年才五十，身当贵、福比山河。无些事，方裙短揭，时复自高歌。
欢娱，当此际，香燃宝鸭，酒酌金荷。恣柳腰樱口，左右森罗。纵有人人捧拥，争得似、正面嫦娥。思量取，朱颜未老，好事莫蹉跎。
满庭芳
莺老梅黄，水寒烟淡，断香谁与添温。宝缸初上，花影伴芳尊。细细轻帘半卷，凭阑对、山色黄昏。人千里，小楼幽草，何处梦王孙。
十年，羁旅兴，舟前水驿，马上烟村。记小亭香墨，题恨犹存。几夜江湖旧梦，空凄怨、多少销魂。归鸦被，角声惊起，微雨暗重门。
满庭芳
玉笋就华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。
新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。
满庭芳
井络储精，岷江钟秀，挺生名世真贤。充闾佳气，非雾亦非烟。况值小春时候，蓂背下、八荚争妍。余波在，九华父老，歌颂播喧阗。
三年。书治最，南唐重赋，一旦俱蠲。此恩垂不朽，刻石流传。愿借沧溟为寿，玳筵上、满吸长川。从兹去，鸾坡凤阁，平步稳登仙。
满庭芳
澹露零空，好风光袂，月华飞入觥筹。青莲碧藕，芡实与鸡头。笑傲纶巾羽扇，有如此、人物风流。西湖上，不妨游戏，民富自封侯。
骈蕃。新宠渥，叶华延阁，领事园丘。看木牛流马，恢复神州。万里凉霄浩渺，使星共、南极光浮。从今好，一秋长醉，直醉过千秋。
满庭芳
红杏香中，绿杨影里，画桥春水泠泠。深沉院满，风送卖花声。又是清明近也，粉墙畔，时有迁莺。当此际，人传天上，特降玉麒麟。
风云。今会遇，名邦坐抚，入侍严宸。更儿孙兰玉，都是宁馨。脆管繁弦竞奏，蕙炉袅，沉水烟轻。华筵罢，江城回首，一点寿星明。
满庭芳
雨带苍烟，须粘残雪，几年今日秋崖。梅花篱落，不减旧情怀。更觉神仙有分，一条冰、羽客官阶。朝真外，研朱点易，风露滴松钗。
蓬莱。清浅未，吾将游戏，月坞云齐。已相期汗漫，鹤蜕青鞋。一念人间尘土，为雏孙、留醉茅柴。今而后，村书杂字，尽有老生涯。
满庭芳
道格天渊，令行海岳，凛然名德尊崇。云烟千里，分付笑谈中。川后波神效职，潮声细、一鉴涵空。风樯便，蛮珠贾舶，累译更遥通。
雍容。廊庙手，蓍龟先见，日月精忠。自丛机初解，眷渥尤隆。共道奇庞福艾，衮衣到，宁久居东。谯门晓，高牙大纛，辉映醉颜红。
满庭芳
偃屋霜清，棱层烟碧，玲珑移在人间。山光林色，常伴主人闲。元有仙风道骨，无心趁、玉简朝班。归来赋，不因五斗，谈笑挂衣冠。
尤难。谁不羡，商山橘乐，湄水渔竿。引相君王子，助发幽欢。满泛寿觞多祝，南溟共、北海波澜。君知否，庙堂有意，相与问寒岩。
满庭芳
肥绽梅红，嫩翻荷绿，微凉时起青苹。人间福艾，都属老人星。累建高牙大纛，循良治、是处彬彬。棠阴里，丰碑纪德，仁爱浃生民。
纶巾。风物里，一筇徒倚，傲睨寰瀛。况清朝黄发，尤急谘询。第恐商山芝客，岂容便、蝉蜕功名。他时看，腰横玉带，朱紫列云仍。
满庭芳
桐叶霜乾，芦花风软，晓来一色新秋。碧光无际，良夜月明楼。瑞应长庚入梦，钟奇秀、特产贤侯。堪夸处，雄姿英发，连箭射双雕。
回头。思往事，皂囊三进，豪气冲牛。记前回凤诏，空下南洲。冷笑浮云坠甑，鲈鱼美、归老扁舟。祝君寿，青山不尽，绿水自悠悠。
满庭芳
潇酒佳人，风流才子，天然分付成双。兰堂绮席，烛影耀荧煌。数辐红罗绣帐，宝妆篆、金鸭焚香。分明是，芙渠浪里，一对浴鸳鸯。
欢娱，当此际，山盟海誓，地久天长。顾五男二女，七子成行。男作公卿将相，女须嫁、君宰侯王。从兹去，荣华富贵，福禄寿无疆。
满庭芳
五洞深沈，九峰回抱，望中云汉相侵。暮春天气，宫殿翠烟深。一片山光澹净，溪月上、碧水浮金。琼楼杪，仙人度曲，空外响虚音。
龙香，时暗引，青鸾白鹤，飞下秋阴。露华冷、琼珠点缀瑶林。犹记华胥梦断，从别后、几许追寻。人间世，逝川东注，红日又西沈。
满庭芳
宫鸟西飞，杨花北去，春风飘向伊谁。盈盈小小，轻薄不堪肥。天付风流到骨，消不尽、流落青池。谁知道，踏歌朝暮，痴绝待渠归。
愔愔，春似酒，日痕生绀，裙色明漪。笑东家西沼，到处依依。同是东风种得，独无据，飘泊年时。青梅落，水光帘影，小翠立横枝。
满庭芳
气吐虹霓，笔飞鸾凤，从来锦绣文章。谪仙才调，复见庆流芳。向自题名雁塔，不十载、德播河阳。慰民望，一麾出守，风月任平章。
清和，时欲半，吕仙庭日，正比相当。欣逢初度旦，敢献椒觞。只恐经纶大手，应休期、便趣曹装。愿箕宿，照临南极，拱北远流光。
朝中措
平山阑槛倚晴空。山色有无中。手种堂前垂柳，别来几度春风。
文章太守，挥毫万字，一饮千钟。行乐直须年少，尊前看取衰翁。
朝中措
养花天气近清明。丝雨酿寒轻。满眼春工如绣。消磨不尽离情。
行行又宿，小桃旧坞，芳草邮亭。唤起两眉新恨。绿杨深处啼莺。
朝中措
三湘迁客思悠哉。尊俎定常开。云雨未消歌伴，山川忍对离杯。
他年来此，贤侯未去，忍话先回。好在江南山色，凭时重上高台。
朝中措
腊穷天际傍危栏。密雪舞初残。表里江山如画，分明不似人间。
功名何在，文章漫与，空叹流年。独恨归来已晚，半生孤负渔竿。
朝中措
暮山环翠绕层栏。时节岁将残。远雁不传家信，空能嘹唳云间。
客程无尽，归心易感，谁与忘年。早晚临流凝望，饥帆催卸风竿。
朝中措
翰林豪放绝勾栏。风月感雕残。一旦荆溪仙子，笔头唤聚时间。
锦袍如在，云山顿改，宛似当年。应笑溧阳衰尉，鲇鱼依旧悬竿。
朝中措
短亭杨柳接长亭。攀折赠君行。莫怪尊前无语，大都分外多情。
何须苦计，时间利禄，身后功名。且尽十分芳酒，共倾一梦浮生。
朝中措
先生馋病老难医。赤米餍晨炊。自种畦中白菜，腌成饔里黄薤。
肥葱细点，香油慢焰，汤饼如丝。早晚一杯无害，神仙九转休痴。
朝中措
先生筇杖是生涯。挑月更担花。把住都无憎爱，放行总是烟霞。
飘然携去，旗亭问酒，萧寺寻茶。恰似黄鹂无定，不知飞到谁家。
朝中措
当年弹铗五陵间。行处万人看。雪猎星飞羽箭，春游花簇雕鞍。
飘零到此，天涯倦客，海上苍颜。多谢江南苏小，尊前怪我青衫。
朝中措
东方千骑拟三河。灯夕试春罗。想是蟾宫高会，暂留暮雨姮娥。
使君燕喜，王孙赋就，桃叶秋波。弱柳移来娇舞，落梅换了行歌。
朝中措
闲愁无奈指频弹。芳景为谁残。可惜良宵虚过，且容草草谋欢。
招要楚雨，留连汉佩，多谢青鸾。浓艳暗香争暖，罗帷不用遮寒。
朝中措
夜来听雪晓来看。惊失却尘寰。摇撼琼林玉树，心疑身是仙官。
乘风缥缈，凌空径去，不怕高寒。却被孤鸿相劝，何如且在人间。
朝中措
登临何处自销忧。直北看扬州。朱雀桥边晚市，石头城下新秋。
昔人何在，悲凉故国，寂寞潮头。个是一场春梦，长江不住东流。
朝中措
胸中尘士久无奇。今夕借清辉。歌纵群英诸彦，舞狂蕙带荷衣。
鸳鸯湖上，波平岸远，酒酽鱼肥。好是中秋圆月，分明天下人知。
朝中措
红稀绿暗掩重门。芳径罢追寻。已是老于前岁，那堪穷似他人。
一杯自劝，江湖倦客，风雨残春。不是酴醿相伴，如何过得黄昏。
朝中措
西湖烟尽水溶溶。一笑与谁同。多谢湖边霜菊，伴人三见秋风。
两高南北，天教看尽，吴越西东。趁取老来犹健，登临莫放杯空。
朝中措
雨余庭院冷萧萧。帘幕度微飙。鸟语唤回残梦，春寒勒住花梢。
无聊睡起，新愁黯黯，归路迢迢。又是夕阳时候，一炉沈水烟销。
朝中措
小桃花动著枝浓。移得伴衰翁。多谢天公怜我，一时染就轻红。
春光犹在，花枝未老，莫放尊空。休倚半岩烟树，能消几度东风。
朝中措
黄昏楼阁乱栖鸦。天末淡微霞。风里一池杨柳，月边满树梨花。
阳台路远，鱼沈尺素，人在天涯。想得小窗遥夜，哀弦拨断琵琶。
朝中措
年时生日宴高堂。欢笑拥炉香。今日山前停棹，也须随分飞觞。
东阳太守，携家远去，方溯桐江。把酒祝君长健，相随归老吾乡。
朝中措
休惊初腊冻全消。旬日是春朝。梅吐芳心半笑，柳含青眼相撩。
风光如许，那知太守，老去无聊。乘兴方思把笺，归心已逐轻桡。
朝中措
病香无力傍栏干。风雨送春还。一枕晓来清梦，无人说似西山。
匆匆笑语，时时邂逅，草草杯盘。莫谓杂花时候，便忘梅蕊冲寒。
朝中措
满城腊雪净无埃。触处是花开。天上琼林珠树，谁知夜半移来。
黄堂荐寿，请君著意，和气潜回。化作一江春酒，都将注入尊罍。
朝中措
雨余清镜湛秋容。屏展九华峰。万里闲云散尽，半规凉月当空。
楼高夜永，凭阑笑语，此际谁同。端有妙人携手，翛然归路凌风。
朝中措
花阴如坐木兰船。风露正娟娟。翠盖匝庭芳影，青蛟平地飞涎。
春撩狂兴，香迷痛饮，中圣中贤。携取一枝同梦，从他五夜如年。
朝中措
江城春霁雪初融。楼观瑞烟中。向晚金莲无数，一时开遍东风。
多情太守，行携红袖，坐引金钟。时出阳春绝唱，才名不减诗翁。
朝中措
从来寒食半阴晴。花底听歌声。昨夜满城风雨，惜花还系心情。
海棠枝上，朱唇翠袖，欲斗轻盈。须藉嫣然一笑，醉吟同过清明。
朝中措
朝阳淡淡宿云轻。风入管弦声。十里碧芜幽步，一枝丹杏柔情。
佳人何处，酒红沁眼，秋水盈盈。诗曲羡君三绝，湖山增我双明。
朝中措
老穷无赖事成丛。短发自蓬松。坐想帝城当日，万花绣出天宫。
几时临赋，深浮绿蚁，缓唱黄钟。莫获追陪胜赏，虚烦恼乱衰翁。
朝中措
暖风迟日透香肌。春到柳边枝。曾见酒红潮颊，玉人初出罗帏。
东坡何处，朱唇翠袖，空想芳姿。争似濡须太守，看花仍赋佳词。
朝中措
州闾庠序少追随。俯仰鬓成丝。仕宦孰逾君达，恩施遍及庭芝。
溪头春日，欢声和气，如见生时。好对高堂寿母，献酬同醉金卮。
朝中措
满庭岩桂蔼香风。人在画堂中。欲验鲁侯难老，欢声千里攸同。
台分金石，源钟淮水，流庆无穷。好继汉朝循吏，从兹入拜三公。
朝中措
君心节直更心虚。移植并庭除。好在红蕖相映，卷帘如见吴姝。
清风明月，君无我弃，我不君疏。况有骚人墨客，时来同醉兵厨。
朝中措
晴烟漠漠日晖晖。天际远山低。槛外碧芜千里，坐来目送鸥飞。
诗笺谈尘，珠盘落落，玉屑霏霏。更把登临余兴，翻成白雪歌词。
朝中措
玉台金盏对炎光。全似去年香。有意庄严端午，不应忘却重阳。
菖蒲九叶，金英满把，同泛瑶觞。旧日东篱陶令，北窗正卧羲皇。
朝中措
杯盘狼藉烛参差。欲去未容辞。春雪看飞金碾，香云旋涌花瓷。
雍容四座，矜夸一品，重听新词。归路清风生腋，不妨轻捻吟髭。
朝中措
一封清诏下金銮。临遣讲邻欢。谁问火云挥汗，要看易水摇寒。
何妨谈笑，平生志节，可障狂澜。预约黄花前后，殊庭瞻对宸颜。
朝中措
宝筝偏劝酒杯深。歌舞乍沈沈。秀指十三弦上，挑吟击玉锵金。
牙台锦面，轻移雁柱，低转新音。妙是不须银甲，向人说尽芳心。
朝中措
鸣珂揽辔玉霄东。持节散陈红。子舍已先多士，一鞭同袅春风。
西瓯旧治，棠阴秀茂，竹马迎逢。正焙行驰金殿，仙班看缀夔龙。
朝中措
酴醿芳架引繁英。香远透帘清。更与洛阳花市，一齐移在宫庭。
琉璃万朵，娇红嫩紫，总是嘉名。殿阁真仙同赏，天颜喜入欢声。
朝中措
斜斜整整暗江湾。蓑笠有无间。应与君家却暑，冷看白满群山。
想来何处，金炉焰兽，玉斝酡颜。好是溪涵寒影，山阴一棹人还。
朝中措
崖州何有水连空。人在浪花中。月屿一声横竹，云帆万里雄风。
多情太守，三千珠履，二肆歌钟。日下即归黄霸，海南长想文翁。
朝中措
冻云著地静无风。簌簌坠遥空。无限人间险秽，一时为尔包容。
凭高试望，楼台改观，山径迷踪。唯有碧江千里，依然不住流东。
朝中措
飘飘仙袂缕黄金。相对弄清音。几度教人误听，当窗绿暗红深。
一声梦破，槐阴转午，别院深沈。试问绿杨南陌，何如紫椹西林。
朝中措
绿杨庭院觉深沈。曾听一莺吟。今夜却成容易，双莲步步摇金。
歌声暂驻，颦眉又去，无计重寻。应恨玉郎殢酒，教人守到更深。
朝中措
凌波庭院藕香残。银烛夜生寒。两点眉尖新恨，别来谁画遥山。
南楼皓月，一般瘦影，两处凭阑。莫似桃花溪畔，乱随流水人间。
朝中措
画堂帘卷兽香浓。花上雪玲珑。平地十洲三岛，蟠桃已试春红。
清朝旧德，仙姿难老，主眷方隆。烂醉笙歌丛里，年年先占春风。
朝中措
画堂栏槛占韶光。端不负年芳。依倚东风向晓，数行浓淡仙妆。
停杯醉折，多情多恨，冶艳真香。只恐去为云雨，梦魂时恼襄王。
朝中措
金沙架上日璁珑。浓绿衬轻红。花下两行红袖，直疑春在壶中。
如今尚觉，惜花爱酒，依旧情浓。无限少年心绪，从教醉倒东风。
朝中措
休论社燕与秋鸿。时节太匆匆。海上一番微雨，朱门浓绿阴中。
主人情厚，金杯满泛，且共从容。莫问莺花俱老，今朝犹是春风。
朝中措
西湖南北旧游空。谁料一尊同。回首四年间事，浑如飞絮濛濛。
林花谢了，明年春到。依旧芳容。惟有朱颜绿鬓，暗随流水常东。
朝中措
双溪楼上凭栏时。潋滟泛金卮。醉到闹花深处，歌声遏住云飞。
风流太守，鸾台家世，玉鉴丰姿。行奉紫泥褒诏，要看击浪天池。
朝中措
雕车南陌碾香尘。一梦尚如新。回首旧游何在，柳烟花雾迷春。
如今霜鬓，愁停短棹，懒傍清尊。二十四桥风月，寻思只有消魂。
朝中措
功名虽未压英游。一种旧风流。人世百年须到，如今七十春秋。
当时帷幄，貂珰贵重，誉蔼朋俦。赢得尊前沈醉，浮华付去悠悠。
朝中措
幽香冷艳缀疏枝。横影卧霜溪。清楚浑如南郭，孤高胜似东篱。
岁寒风味，黄花尽处，密雪飞时。不比三春桃李，芳菲急在人知。
朝中措
暂时莫荡出燕然。冰柱冻层檐。时节马蹄归路，杨花乱扑征鞯。
如今归去，银铛宜见，七宝床边。待得退朝花底，家人争卷珠帘。
朝中措
当年召父治南阳。千室颂慈祥。今代天台太守，声名已达岩廊。
风流闲暇，胡床乘兴，燕寝凝香。好去花砖视草，珠庭喜见微黄。
朝中措
斗南楼阁舞祥云。为寿几多人。有酒恰如东海，年年为满金尊。
无双治行，儿童咏德，草木沾仁。只把空虚三院，亦须笑傲千春。
朝中措
西昆当日下云骈。采藻奉苏仙。玉节荣看棠棣，斑衣笑俯芝兰。
寿觞争举，歌萦蛾绿，香袅龙涎。须与寄声鸾鹤，飞来岁岁年年。
朝中措
危亭崛起卧苍龙。绝景画图中。便作龙山高会，千年乐事能同。
使君宴处，丹枫影淡，黄花香浓。不惜归鞍照月，直教破帽吹风。
朝中措
清霜著柳夜来寒。新月印湖山。共喜今年称寿，一尊还在长安。
人间千载，从教鹤发，且驻朱颜。看取烟霄平步，何须九转神丹。
朝中措
灯花挑尽夜将阑。斜掩小屏山。一点凉蟾窥幔，钏敲玉臂生寒。
起来无绪，炉薰烬冷，桐叶声干。都把沈思幽恨，明朝分付眉端。
朝中措
吴松江影漾清辉。山远翠光微。杨柳风轻日永，桃花浪暖鱼肥。
东来西往，随情任性，本自无机。何事沙边鸥鹭，一声欸乃惊飞。
朝中措
松江西畔水连空。霜叶舞丹枫。谩道金章清贵，何如蓑笠从容。
有时独醉，无人系缆，一任斜风。不是芦花惹住，几回吹过桥东。
朝中措
鸣榔惊起鹭鸶飞。山远水瀰瀰。米贱茅柴酒美，霜清螃蟹螯肥。
人生所贵，逍遥快意，此外皆非。却笑东山太傅，几曾梦见蓑衣。
朝中措
红尘光景事如何。扰扰利名多。若问侬家活计，扁舟小笠轻蓑。
一尊美酒，一轮皓月，一弄山歌。选甚掀天白浪，未如人世风波。
朝中措
萧萧芦叶暮寒生。雪压冻云平。密洒一篷烟火，惊鸿飞起沙汀。
收纶罢钓，空江有浪，短棹无声。便是天然图画，何须妙手丹青。
朝中措
山矾风味更梨花。清白竞春华。试问西园清夜，何如山崦人家。
楚东千嶂，吴江一棹，云路非赊。惟有相思两地，可怜淡月朝霞。
朝中措
烧灯已过禁烟前。春信递相传。柳暗乍迷津路，花暄欲照江天。
天涯宾主，相逢老矣，一笑欢然。晚岁许同庐社，西风不买吴船。
朝中措
长松擎月与天通。霜叶乱惊鸿。露炯乍疑杯滟，云生似觉衣重。
江南胜处，青环楚嶂，红半溪枫。倦客会应归去，一亭长枕寒空。
朝中措
几枝筇竹半烟云。钟鼓醉中闻。千点好山余思，一湾流水能分。
多情皓月，轮栖夜午，光动风文。看取清闲宾主，犹胜富贵封君。
朝中措
西城烟雾一重重。潇洒便秋风。巧妒玉人装髻，无如禁钥难通。
新声窈眇，怨传楚些，娇并吴宫。夜久三星为粲，皓娥宁为君容。
朝中措
展屏山色翠连空。潇洒冠闽中。背郭元无尘事，披襟时有清风。
君侯雅致，临流句丽，爱月情钟。乐府直追欧老，堂名新自陶翁。
朝中措
相思两地费三年。明月几回圆。鸥鸟不知许事，清江仍绕青山。
尊前歌板，未终金缕，已到阳关。趁取腊前归去，梅花不奈春寒。
朝中措
更阑月影转瑶台。歌舞下香阶。洞府归云缥缈，主宾清兴徘徊。
汤斟崖蜜，香浮瑞露，风味方回。投辖高情无厌，抱琴明日重来。
朝中措
十年班缀近彤庭。一笑下霓旌。好是平分风月，新秋特地凉生。
华堂燕喜，流霞觞满，彩戏衣轻。要识他年荣贵，从来玉润冰清。
朝中措
暖风帘幕卷春阴。歌吹画堂深。云袖纤纤捧玉，霞觞滟滟浮金。
佳辰恨我，空传善颂，阻缀朋簪。莫笑海滨乡味，尊前会有知音。
朝中措
清江绕舍竹成阴。秋日共登临。地与主人俱胜，情如酒盏方深。
故园何处，时因望眼，聊寄归心。抖擞一襟凉韵，不教簿领尘侵。
朝中措
一年春事到酴醿。何处更花开。莫趁垂杨飞絮，且随红药翻阶。
倦游老矣，肯因名宦，孤负衔杯。寄语故园桃节，明年留待归来。
朝中措
幽姿不入少年场。无语只凄凉。一个飘零身世，十分冷淡心肠。
江头月底，新诗旧梦，孤恨清香。任是春风不管，也曾先识东皇。
朝中措
怕歌愁舞懒逢迎。妆晚托春酲。总是向人深处，当时枉道无情。
关心近日，啼红密诉，剪绿深盟。杏馆花阴恨浅，画堂银烛嫌明。
朝中措
冬冬傩鼓饯流年。烛焰动金船。彩燕难雪前梦，酥花空点春妍。
文园谢病，兰成久旅，回首凄然。明月梅山笛夜，和风禹庙莺天。
朝中措
芳林曲径锦玲珑。腻白借微红。元是海棠标格，司花点化东风。
端相浑似，玉真未醉，春思先慵。留取浅颦低笑，夜深翠幄轻笼。
朝中措
十分天赋好精神。宫样小腰身。迷却阳城下蔡，未饶宋玉东邻。
不堪回首，高唐去梦，楚峡归云。从此好寻夫婿，有书频寄鸿鳞。
朝中措
乘成台上晓书云。黄色映天庭。已谢浮名浮利，也知来应长生。
边亭卧鼓，余粮栖亩，朝野欢声。从此四时八节，弟兄常醉金觥。
朝中措
东风半夜度关山。和雪到阑干。怪见梅梢未暖，情知柳眼犹寒。
青丝菜甲，银泥饼饵，随分杯盘。已把宜春缕胜，更将长命题幡。
朝中措
身闲身健是生涯。何况好年华。看了十分秋月，重阳更插黄花。
消磨景物，瓦盆社酿，石鼎山茶。饱吃红莲香饭，侬家便是仙家。
朝中措
系船沽酒碧帘坊。酒满胜鹅黄。醉后西园入梦，东风柳色花香。
水浮天处，夕阳如锦，恰似鲈乡。中有忆人双泪，几时流到横塘。
朝中措
海棠如雪殿春余。禽弄晚晴初。倦客长惭杜字，佳辰且醉提壶。
逍遥放浪，还他渔子，输与樵夫。一棹何时归去，扁舟终要江湖。
朝中措
天容云意写秋光。木叶半青黄。珍重西风祛暑，轻衫早怯新凉。
故人情分，留连病客，孤负清觞。陌上千愁易散，尊前一笑难忘。
朝中措
长年心事寄林扃。尘鬓已星星。芳意不如水远，归心欲与云平。
留连一醉，花残日永，雨后山明。从此量船载酒，莫教闲却春情。
朝中措
论兵齿颊带霜寒。清似碧琅玕。好是天然风韵，琳宫瑶馆清闲。
华筵初启，小蛮二八，对影朱颜。便好添筹索笑，双枝原应双鬟。
朝中措
东风吹上小桃枝。春色拥旌麾。昨夜三台星见，分明直照姑溪。
皇都禁阙，天颜遥想，应待公归。此去再登黄阁，火城光映沙堤。
朝中措
晦庵四至似天宽。生计有心田。闲弄炉薰茗碗，困寻纸帐蒲团。
商山橘隐，须弥芥纳，容与湖天。谁笑先生贫窭，东篱无数金钱。
朝中措
晚风斜日折梅花。楼外卷残霞。领略一城春气，华灯十万人家。
轻衫短帽，风前趁马，月下随车。道个小来脚定，那人笑隔笼妙。
朝中措
尊前宾主角多才。亦许我同来。诗思竞翻三峡，酒狂欲拗连台。
身闲有限，莫辞光景，刻烛相催。沙路即看联辔，上林趁赏流杯。
朝中措
征帆一楼转弯斜。惊鹭起汀沙。点点随风逆上，满江飞破残霞。
楼前光景，楼心红粉，蝉翼轻纱。却忆钱塘江上，曲栏横槛他家。
朝中措
文章学业继家声。名誉压群英。早岁掀腾膴仕，如公富贵难并。
定膺丹诏，朱轮迅召，陶冶苍生。自是盐梅姿质，伫看大手调羹。
朝中措
先生德行冠南丰。锦绣作心胸。暂屈徒劳州县，文章后进宗工。
督邮纲纪，才高幕府，雅望尤崇。此去定膺光宠，且须满醉西东。
朝中措
蔷薇露染玉肌肤。欲试缕金衣。一种出尘态度，偏宜月伴风随。
初疑邂逅，湘妃洛女，似是还非。只恐乘云轻举。翩在飞度瑶池。
朝中措
绿萍池沼絮飞忙。花入蜜脾香。长怪春归何处，谁知个里迷藏。
残云剩雨，些儿意思，直恁思量。不是莺声惊觉，梦中啼损红妆。
朝中措
篮舆袅袅破重网。玉笛两红妆。这里都愁酒尽，那边正和诗忙。
为谁醉倒，为谁归去，都莫思量。白水东边篱落，斜阳欲下牛羊。
朝中措
年年团扇怨秋风。愁绝宝杯空。山下卧龙丰度、台前戏马英雄。
而今休矣，花残人似，人老花同。莫怪东篱韵减，只今丹桂香浓。
朝中措
夜深残月过山房。睡觉北窗凉。起绕中庭独步，一天星斗文章。
朝来客话，山林钟鼎，那处难忘。君向沙头细问，白鸥知我行藏。
朝中措
年年黄菊滟秋风。更有拒霜红。黄似旧时宫额，红如此日芳容。
青青未老，尊前要看，儿辈平戎。试酿西江为寿，西江绿水无穷。
朝中措
东君著意在枝头。红紫自风流。贪引游蜂舞蝶，几多春事都休。
三分好处，不随流水，即是闲愁。惟我惜花心在，更看红叶沈浮。
朝中措
矮窗西畔翠荷香。人在小池塘。何事未拈棋局，却来闲倚胡床。
金盆弄水，玉钗亸鬓，妆懒何妨。莫道困来不饮，今宵却恨天凉。
朝中措
华筵饮散撤芳尊。人影乱纷纷。且约玉骢留住，细将团凤平分。
一瓯看取，招回酒兴，爽彻诗魂。歌罢清风两腋，归来明月千门。
朝中措
片花飞后水东流。无计挽春留。香小谁栽杜若，梦回依旧扬州。
破瓜年在，娇花艳冶，舞柳纤柔。莫道刘郎霜鬓，才情未放春休。
朝中措
求田何处是生涯。双鬓已先华。随分夏凉冬暖，赏心秋月春花。
吾年如此，愁来问酒，困后呼茶。结社竹林诗老，卜邻江上渔家。
朝中措
去年曾醉杏花坊。柳色间轻黄。重觅旧时行迹，春风满路梅香。
平沙岸草，夫差故国，知是吾乡，梦断数声柔舻，只应已过横塘。
朝中措
草堂春过一分余。幽事酒醒初。琴调细鸣焦木，矢声不断铜壶。
关心药里，忘年蓑笠，自著潜夫。雨后长镵东麓，月明短艇西湖。
朝中措
秋山横截半湖光。湖渚橘枝黄。纨扇罢摇蟾影，练衣已怯风凉。
插红裂蟹，银丝鲙鲫，莫负传觞。醉里乾坤广大，人间宠辱兼忘。
朝中措
疏疏帘幕映娉婷。初试晓妆新。玉腕云边缓转，修蛾波上微颦。
铅华淡薄，轻匀桃脸，深注樱唇。还似舞鸾窥沼，无情空恼行人。
朝中措
开随律琯度芳辰。鲜艳见天真。不比浮花浪蕊，天教月月常新。
蔷薇颜色，玫瑰态度，宝相精神。休数岁时月季，仙家栏槛长春。
朝中措
眉间黄色喜何如。花县拜恩初。五品荣颁命服，十行祗奉天书。
萱堂绣阁，均封大邑，盛事同居。此日银章朱绂，行看玉带金鱼。
朝中措
先生心地等空虚。行处幻仙都。点缀玲珑花柳，翻腾窈窕规模。
三杯两盏，五言十字，迟老工夫。受用南湖风月，何须更到西湖。
朝中措
薰风两节照稽山。三百里湖间。镜上谁为贺老，棹船能伴官闲。
今年寿日，不妨吟啸，还上清班。为寄长生新曲，齐眉想见酡颜。
朝中措
山林钟鼎似无同。舒卷有穷通。洗出壶中三峡，帝城赢得从容。
黄流乱注，狂澜既倒，砥柱能东。此际诞弥杯酒，宜歌风虎云龙。
朝中措
君之竹隐是章泉。只要世家传。莫道闲诗浪句，风花雪月云烟。
一杯我醉，百年人事，乾转坤旋。直与唤回兴替，义皇留下遗编。
朝中措
玳筵绮席绣芙蓉。客意乐融融。吟罢风头摆翠，醉余日脚沈红。
简书绊我，赏心无托，笑口难逢。梦草闲眠暮雨，落花独倚春风。
朝中措
滂葩七十二滩春。钟瑞石麒麟。流水行云才思，光风霁月精神。
金蕉进酒，斑衣起舞，喜气津津。群玉峰头环珮，紫薇花底丝纶。
朝中措
逢逢船鼓绿杨津。彼此是行人。先自离愁无数，那堪病酒伤春。
岸花樯燕，低飞款语，满面殷勤。后会不知何日，因风时惠嘉音。
朝中措
恰为仙佛做生辰。公又绂麒麟。黑白几枰屡变，丹青百奏如新。
都门饯底，洛中画底，莫是前身。虽老不扶灵寿，有时更上蒲轮。
朝中措
受持鼻祖五千言。留得谷神存。伴我赋诗茅屋，饶渠待诏金门。
此翁岁晚，有书充栋，有酒盈樽。君看多花早落，孰如仙李蟠根。
朝中措
谁云万事转头空。春寓不言中。底问垂杨在否，年年一度东风。
凭高概古，英雄亦泪，我辈情钟。事业正须老手，清吟留与山翁。
朝中措
春空一鸟落云干，只遣客心酸。芍药牡丹时候，午窗轻暖轻寒。
流光冉冉，清尊易倒，青镜难看。谩道华堂深院，谁怜凤只鹓单。
朝中措
可人想见倚庭干，嚼句有甘酸。休问沈腰潘鬓，何妨岛瘦郊寒。
时光转眼，兔葵燕麦，又是看看。谁念衰翁衰处，春衫晚际尤单。
朝中措
杨花撩乱与云干，春事可悲酸。况是雨荒院落，江南但有春寒。
莺残燕懒，蜂慵蝶褪，谩等闲看。不是无情描貌，奚奴且放安单。
朝中措
兰皋彻夜树旄干，战渴望梅酸。想有歌姬半臂，更深自可鏖寒。
敲门寄曲，惊回蝶梦，旋篝灯看。坛下已收降将，火牛不用田单。
朝中措
衰翁老大脚犹轻，行到净凉亭。近日方忧多雨，连朝且喜长晴。
谩寻欢笑，翠涛杯满，金缕歌清。况有兰朋竹友，柳词贺句争鸣。
朝中措
少年随分赋鹦洲。得意桂花秋。今日送君行色，梦和月到南楼。
材名仲父，辞华季子，香满南州。勉力中流击楫，直须连钓鳌头。
朝中措
灯棋三载客边头。江汉等萍浮。一片白云关念，对床夜雨难留。
堂堂事会，相期烝楫，共济泾舟。今岁雁来应早，着鞭莫待深秋。
朝中措
南风吹棹过吴头。聚散付云浮。且共一杯怀楚，须期万户封留。
藕花时候，五湖烟雨，西子扁舟。转首梦回残角，征人塞上新秋。
朝中措
夜来南极十分明。申月应生申。小范龙图老子，大苏玉局仙人。
擎天健手，家传方略，功在峨岷。看取芝封夜下，归来尽展经纶。
朝中措
担头看尽百花春。春事只三分。不似莺莺燕燕，相将红杏芳园。
名缰易绊，征尘难浣，极目销魂。明日清明到也，柳条插向谁门。
朝中措
吴山相对越山青。湘水一春平。粉字情深题叶，红波香染浮萍。
朝云暮雨，玉壶尘世，金屋瑶京。晚雨西陵潮讯，沙鸥不似身轻。
朝中措
殷云凋叶晚晴初。篱落认奚奴。才近西窗灯火，旋收残夜琴书。
秋深露重，天空海阔，玉界香浮。木落秦山清瘦，西风几许工夫。
朝中措
楚皋相遇笑盈盈。江碧远山青。露重寒香有恨，月明秋佩无声。
银灯炙了，金炉烬暖，真色罗屏。病起十分清瘦，梦阑一寸春情。
朝中措
海东明月锁云阴。花在月中心。天外幽香轻漏，人间仙影难寻。
并刀翦叶，一枝晓露，绿鬓曾簪。惟有别时难忘，冷烟疏雨秋深。
朝中措
欲晴又雨雨还晴。时节又清明。红杏墙头燕语，碧桃枝上莺声。
轻衫短帽，扁舟小棹，几度旗亭。斗草踏青天气，买花载酒心情。
朝中措
练花为露玉为瓶。佳客为频倾。耐得风霜满鬓，此身合是金茎。
墙头竹外，洞房初就，画阁新成。嚼得梅花透骨，何愁不会长生。
朝中措
桐阴薇影小阑干。昼永琐窗闲。当日清谭赌墅，风流犹记乐山。
犀奁象局，惊回槐梦，飞雹生寒。自有仙机活著，未应袖手旁观。
朝中措
彩绳朱乘驾涛云。亲见许飞琼。多定梅魂才返，香瘢半掐秋痕。
枕函钗缕，熏篝芳焙，儿女心情。尚有第三花在，不妨留待凉生。
朝中措
凤凰台上听吹箫。银烛万红摇。要觅琼浆玉饮，隔墙便是蓝桥。
大儿清彻，小乔初嫁，雨腻云娇。愁怕沈郎销瘦，不堪十万缠腰。
朝中措
冰肌玉骨为谁癯。只为故人疏。憔悴粉销香减，风流不似当初。
聚能几日，匆匆又散，骑鹤西湖。整整一年相别，到家传语林逋。
朝中措
橘肥梅小蜡橙黄。薄薄板桥霜。春透谢娘庭院，雅宜倚玉偎香。
旧情如纸，新情如海，冷热心肠。谁为移根换叶，桃花自识刘郎。
朝中措
游丝千万暖风柔。只系得春愁。恨杀啼莺句引，孤他语燕攀留。
纵然留住，香红吹尽，春也堪羞。去去不堪回首，斜阳一点西楼。
朝中措
清明时节雨声哗。潮拥渡头沙。翻被梨花冷看，人生苦恋天涯。
燕帘莺户，云窗雾阁，酒醒啼鸦。折得一枝杨柳，归来插向谁家。
朝中措
缘华居处渺云深。不受一尘侵。细看宜州新句，平生才是知音。
凌波一去，平山梦断，谁是关心。惟有青天碧海，知渠夜夜孤衾。
朝中措
青灯听雨夜荒凉。归梦苦难长。坐想玉奁鸳锦，空馀臂粉衣香。
枕边共语，窗前执手，帘外啼妆。也是平生薄幸，须还几度思量。
朝中措
郧城清胜压湖湘。人物镇相望。秀气谁符楚泽，建安诸子文章。
东风得意，青云路稳，好去腾骧。要识登科次第，待看北斗光芒。
朝中措
人才七泽盛三湘。前辈敢追望。惭愧史君劝驾，杯前重赐篇章。
雷风断送，鱼龙变化，云路蜚骧。德意如何报称，短歌莫写毫芒。
朝中措
史君清德比清湘。妙政古相望。闲暇恩波万井，笑谈风月千章。
殷勤劝驾，几人怀德，刻意腾骧。试问匣中长剑，也应增焕光芒。
朝中措
龙荪晚颖破苔纹。英气欲凌云。深处未须留客，春风自掩柴门。
蒲团宴坐，轻敲茶臼，细扑炉熏。弹到琴心三叠，鹧鸪啼傍黄昏。
朝中措
东风歌吹发重闉。飞旆入山新。小雨不妨酥润，江头一并霜晴。
年年心似，输他钗燕，蟠带迎春。怎得樽前避酒，史君精鉴如神。
朝中措
银河无际渺澄空。一点寿光中。此夕谪仙初度，清歌吉甫清风。
文章间世，曾亲玉座，屡赐金钟。丹禁若须鳌便，赤城唤取渔翁。
朝中措
我生辰在斗牛中。井路有何功。运转峨眉山月，按行雪界天风。
归欤老矣，愁添鬓白，酒借颜红。丘壑堪容我辈，轩裳分付诸公。
朝中措
麒麟早贵挂朝冠。自合侍金銮。收拾经纶事业，从容游戏人间。
祗今侍彩，符分楚甸，名在蓬山。直待疏封大国，秋光长映朱颜。
朝中措
画眉人去掩兰房。金鸭懒薰香。有恨只弹珠泪，无人与说哀肠。
玉颜云鬓，春花夜月，辜负韵光。闲看枕屏风上，不如画底鸳鸯。
朝中措
半山社雨欲黄昏。燕子不过门。杨柳染深绿意，海棠啼损红痕。
绮寮妆束，宝钗歌舞，玉枕温存。一段旧情有味，十分新恨无言。
朝中措
翻阶红药竞芬芳。著意巧成双。须信扬州国艳，旧时曾在昭阳。
盈盈背立，同心对绾，联萼飞香。牢贮深沈金屋，任教蝶困蜂忙。
朝中措
露英云萼一般清。揉雪更雕琼。预喜重阳登览，大家插帽浮觥。
分香减翠，殷勤远寄，珍重多情。不似绮窗双艳，向人解语倾城。
朝中措
依微春绿遍江干。烟水小屏寒。惆怅雁行南北，新词不忍拈看。
从今寄取，临风把酒，役梦忘飧。飞絮落花时候，扁舟也到孤山。
朝中措
风帘交翠篆香飘。却暑卷轻绡。最好佳辰相近，寿觞对饮连宵。
仙翁未老，云中跨凤，台上吹箫。看取他年荣事，鱼轩入侍涂椒。
朝中措
年来玉帐罢兵筹。灯市小迟留。花外香随金勒，酒边人倚红楼。
沙堤此去，传柑侍宴，天上风流。还记月华小队，春风十里潭州。
朝中措
年年重午近佳辰。符艾一番新。满酌九霞奇酝，寿君两鬓长春。
闺中秀美，何如赋得，林下精神。早办荆钗布袖，共为云水闲人。
卜算子
蜀客到江南，长忆吴山好。吴蜀风流自古同，归去应须早。
还与去年人，共藉西湖草。莫惜尊前仔细看，应是容颜老。
卜算子
池台小雨干，门巷香轮少。谁把青钱衬落红，满地无人扫。
何时斗草归，几度寻花了。留得佳人莲步痕，宫样鞋儿小。
卜算子
纤软小腰身，明秀天真面。淡画修眉小作春，中有相思怨。
背立向人羞，颜破因谁倩。不比阳台梦里逢，亲向尊前见。
卜算子
梅岭数枝春，疏影斜临水。不借芳华只自香，娇面长如洗。
还把最繁枝，过与偏怜底。试傍鸾台仔细看，何似丹青里。
卜算子
摇风影似凝，带雪香如抱。开尽南枝到北枝，不道春将老。
飘飖姑射仙，谁识冰肌好。会有青绫梦觉人，可爱池塘草。
卜算子
绣幕罩梅花，莫放清香透。鉴里朱颜岁岁移，只道花依旧。
把酒问梅花，知我离情否。若使梅花知我时，料得花须瘦。
卜算子
雪暗岭头云，竹冷溪边树。还似潇湘缥缈人，玉骨笼香雾。
月下幽香度。梦里香魂驻。回首南枝酒半醺，寂寞无寻处。
卜算子
身如一叶舟，万事潮头起。水长船高一任伊，来往洪涛里。
潮落又潮生，今古长如此。后夜开尊独酌时，月满人千里。
卜算子
只解劝人归，都不留人住。南北东西总是家，劝我归何处。
去住总由天，天意人难阻。若得归时我自归，何必闲言语。
卜算子
黄了旧皮肤，最是风流处。多少纷纷陌上人，不听春鹃语。
触目是家山，到了须拈取。云散长空月满天，好个还乡路。
卜算子
梦里不知眠，觉后眠何在。试问眠身与梦身，那个能只对。
醉后有人醒，醒了无人醉。要识三千与大千，不在微尘外。
卜算子
咄咄汝何人，眼在眉毛下。明月相随万里来，何处分真假。
问著总无言，有口番成哑。荆棘林中自在身，即是知音者。
卜算子
烟雨幂横塘，绀色涵清浅。谁把并州快剪刀，剪取吴江半。
隐几岸乌巾，细葛含风软。不见柴桑避俗翁，心共孤云远。
卜算子
心空道亦空，风静林还静。卷尽浮云月自明，中有山河影。
供养及修行。旧话成重省。豆爆生莲火里时，痛拨寒灰冷。
卜算子
清池过雨凉，暗有清香度。缥缈娉婷绝代歌，翠袖风中举。
忽敛双眉去。总是关情处。一段江山一片云，又下阳台雨。
卜算子
客舍两三花，并脸开清晓。一朵涓涓韵已高，一朵纤纤袅。
谁与插斜红，拥髻争春好。此意遥知梦已传，月落前村悄。
卜算子
燕尾道冠儿，蝉翼生衫子。欹枕看书卧北窗，簟展潇湘水。
团扇弄薰风，皓质添凉意。谁与文君作粉真，只此莲花是。
卜算子
新月挂林梢，暗水鸣枯沼。时见疏星落画檐，几点流萤小。
归意已无多，故作连环绕。欲寄新声问采菱，水阔烟波渺。
卜算子
江上见新年，年夜听春雨。有个人人领略春，粉淡红轻注。
深劝玉东西，低唱黄金缕。捻底梅花总是愁，酒尽人归去。
卜算子
陌上雪销初，才得江梅信。翦彩盘金院落香，便觉烧灯近。
乐事眼前多，春酒今年胜。好趁迎梅接柳时，满引金杯饮。
卜算子
碧瓦小红楼，芳草江南岸。雨后纱窗几阵寒，零落梨花晚。
看到水如云，送尽鸦成点。南北东西处处愁，独倚阑干遍。
卜算子
古涧一枝梅，免被园林锁。路远山深不怕寒，似共春相趓。
幽思有谁知，托契都难可。独自风流独自香，明月来寻我。
卜算子
灼灼一枝桃，粉艳天然好。只被春风摆撼多，颜色凋零早。
结子未为迟，悔恨随芳草。不下山来不出溪，待守刘郎老。
卜算子
旅雁向南飞，风雨群初失。饥渴辛勤两翅垂，独下寒汀立。
鸥鹭苦难亲，矰缴忧相逼。云海茫茫无处归，谁听哀鸣急。
卜算子
山晓鹧鸪啼，云暗泷州路。榕叶阴浓荔子青，百尺桄榔树。
尽日不逢人，猛地风吹雨。惨黯蛮溪鬼峒寒，隐隐闻铜鼓。
卜算子
江北上归舟，再见江南岸。江北江南几度秋，梦里朱颜换。
人是岭头云，聚散天谁管。君似孤云何处归，我似离群雁。
卜算子
絮尽柳成空，春去花如扫。窗外枝枝海石榴，特为幽人好。
密叶过疏篱，薄艳明芳草。剪得花时却倚阑，楼上人垂手。
卜算子
临镜笑春风，生怕梅花妒。疑是西湖处士家，疏影横斜处。
江静竹娟娟，绿绕青无数。独许幽人子细看，全胜墙东路。
卜算子
雨意挟风回，月色兼天静。心与秋空一样清，万象森如影。
何处一声钟，令我发深省。独立沧浪忘却归，不觉霜华冷。
卜算子
时菊碎榛丛，地僻柴门静。谁道村中好客稀，明月和清影。
天地一蘧庐，梦事慵思省。若个知余懒是真，心已如灰冷。
卜算子
胶胶扰扰中，本体元来静。一段澄明绝点埃，世事如泡影。
歇即是菩提，此语须三省。古首无人著脚行，禾黍秋风冷。
卜算子
千古一灵根，本妙元明静。道个如如已是差，莫认风番影。
枯木夜堂深，默坐时观省。月落乌鸡出户飞，万里关河冷。
卜算子
风雨送春归，寂寞花空委。枝上红稀地上多，万点随流水。
翠黛敛春愁，照影临清泚。应念韶华惜蕣颜，洒遍胭脂泪。
卜算子
小阁枕清流，一霎莲塘雨。风递幽香入槛来，枕簟全无暑。
遐想似花人，阅岁音尘阻。物是人非空断肠，梦入芳洲路。
卜算子
玉斧斩冰轮，中有乘鸾女。鬓乱钗横襟袖凉，只恐劝飞举。
青冥缥缈间，自有吹箫侣。不向巫山十二峰，朝暮为云雨。
卜算子
前度月圆时，月下相携手。今夜天边月又圆，夜色如清昼。
风月浑依旧。水馆空回首。明夜归来试问伊，曾解思量否。
卜算子
重重雪外山，渺渺烟中路。路转山横无尽愁，正是分携处。
望极锦中书，肠断鱼中素。锦素沈沈两未期，鱼雁空相误。
卜算子
春事付莺花，曾是莺花主。醉拍春衫金缕衣，只向花间住。
密意君听取。莫逐风来去。若是真心待于飞，云里千条路。
卜算子
风露湿行云，沙水迷归艇。卧看明河月满空，斗挂苍山顶。
万古只青天，多事悲人境。起舞闻鸡酒未醒，潮落秋江冷。
卜算子
芳信着寒梢，影入花光画。玉立风前万里春，雪艳江天夜。
谁折暗香来，故把新篘泻。记得偎人并照时，鬓乱斜枝惹。
卜算子
云破月高悬，照我双双泪。人在朱桥转曲西，翠幕重重闭。
要见索商量，见了还无计。心似长檠一点灯，到晓清清地。
卜算子
眉为占愁多，镇日长长敛。试问心中有底愁，泪早千千点。
莫唱短因缘，缘短犹伤感。谁信萧郎是路人，常有深深念。
卜算子
一日抵三秋，半月如千岁。自夏经秋到雪飞，一向都无计。
续续说相思，不尽无穷意。若写幽怀一段愁，应用天为纸。
卜算子
得酒解愁烦，多病还疏酒。本是多情失意人，此味如何受。
沈醉且高歌，不饮心常有。守著残灯斗著眉，怎不腰肢瘦。
卜算子
拄颊看西湖，屡对纶巾岸。江上相从醉万山，六见年华换。
君唱我当酬，我醉君休管。明日醒时小艇东，莫负传书雁。
卜算子
堂下水浮天，人指山为岸。水落寒沙只见山，暗被天偷换。
堂上老诗翁，客至劳相管。风喘西头客自东，目送云中雁。
卜算子
春浅借和风，吹绿庭皋树。依约屏间出紫云，入格风流处。
便做铁心肠，也为梅花语。欲去东君更挽留，巧栈烟霞路。
卜算子
婆娑月里枝，隐约空中露。拟访嫦娥高处看，一夜心生羽。
仙种落人间，群艳难俦侣。恼乱骚人有底香，欲赋无奇语。
卜算子
平分月殿香，碎点金盘露。占断秋光独自芳，端称觞飞羽。
谢了却重开，若个花同侣。谁识灵心一点通，手捻空无语。
卜算子
昨夜月初圆，今日春才半。自是元君并旦生，岂在称遐算。
花诰看加封，玉斝休辞满。绮席来看谁与同，笑揖麻姑伴。
卜算子
符箓玉搔头，艾虎青丝鬓。一曲清歌倒酒莲，尚有香蒲晕。
角簟碧纱厨，挥扇消烦闷。唯有先生心地凉，不怕炎曦近。
卜算子
密叶蜡蜂房，花下频来往。不知辛苦为谁甜，山月梅花上。
玉质紫金衣，香雪随风荡。人间唤作返魂梅，仍是蜂儿样。
卜算子
潮生浦口云，潮落津头树。潮本无心落又生，人自来还去。
今古短长亭，送往迎来处。老尽东西南北人，亭下潮如故。
卜算子
数尽万般花，不比梅花韵。雪压风欺恁地寒，剗地清香喷。
半醉折归来，插向乌云鬓。不是愁人闷带花，花带愁人闷。
卜算子
寒透小窗纱，漏断人初醒。翡翠屏间拾落钗，背立残釭影。
欲去更踟蹰，离恨终难整。陇首流泉不忍闻，月落双溪冷。
卜算子
明镜盖红蕖，轩户临烟渚。窣窣珠帘淡淡风，香里开尊俎。
莫把碧筒弯，恐带荷心苦。唤我溪边太乙舟，潋滟盛芳醑。
卜算子
袅袅水芝红，脉脉蒹葭浦。淅淅西风淡淡烟，几点疏疏雨。
草草展杯觞，对此盈盈女。叶叶红衣当酒船，细细流霞举。
卜算子
修竹拂疏棂，淡月侵凉榭。四畔青山进好风，金鸭香煤灺。
宝唾粲珠玑，长袖飘兰麝。莫问更楼夜若何，且结高阳社。
卜算子
五凤望中仙，五马人间贵。舞态歌声尽出群，乌鹊巡檐喜。
昨夜值狂风，痛饮全无味。说与谯门漫打更，却怕催归骑。
卜算子
竹里一枝斜，映带林逾静。雨后清奇画不成，浅水横疏影。
吹彻小单于，心事思重省。拂拂风前度暗香，月色侵花冷。
卜算子
生别有相逢，死别无消息。说著从前总是愁，只是不相忆。
月堕半窗寒，梦里分明识。却似嗔人不忆他，花露盈盈湿。
卜算子
春产不贪春，为厌春花泛。睡到深秋梦始回，素影翻春艳。
意赏逐时新，旧事谁能占。解转春光入酒杯，萸菊谁云欠。
卜算子
午枕梦游仙，身到蓬莱境。何事莺声啭绿杨，刚把人惊醒。
乘兴对琴尊，寄傲吟光景。绕舍清阴映远岑，香篆槐堂静。
卜算子
驿外断桥边，寂寞开无主。已是黄昏独自愁，更著风和雨。
无意苦争春，一任群芳妒。零落成泥碾作尘，只有香如故。
卜算子
凉夜竹堂虚，小睡匆匆醒。银漏无声月上阶，满地阑干影。
何处最知秋，风在梧桐井。不惜骖鸾弄玉箫，露湿衣裳冷。
卜算子
云压小桥深，月到重门静。冷蕊疏枝半不禁，更著横窗影。
回首故园春，往事难重省。半夜清香入梦来，从此熏炉冷。
卜算子
睡觉五更钟，正好深提省。只看如今梦几般，觉后原无影。
明暗若从来，且道来从甚。不是空生不是根，认取真如性。
卜算子
那里是闲时，这里何曾定。毕竟忙时恼杀人，到了还他静。
静处又如何，莫被顽空引。一道神光总现前，受用无穷尽。
卜算子
只管要参禅，又被禅萦绕。好笑西来老秃奴，赚了人多少。
你待更瞒咱，咱也今知晓。只这喃喃说底人，又被傍人笑。
卜算子
愁极强登临，毕竟愁难避。千里江山黯淡中，总是悲秋意。
谁插菊花枝，谁带茱萸佩。独倚兰干醉不成，日暮西风起。
卜算子
冷蕊伴疏枝，一笑何时共。江北江南雨处愁，忍看花影动。
旅泊怕逢春，卜睡都无梦。岁暮何郎未得归，手捻频呵冻。
卜算子
踏雪探孤芳，只有诗人共。地定南枝待得开，不觉冰轮动。
却月与凌风，谩说扬州梦。想见雕阑曲沼边，残雪和烟冻。
卜算子
客里见梅花，独赏无人共。风度精神总是伊，又是归心动。
把酒破忧端，熏被寻佳梦。梦觉香残一味寒，有泪都成冻。
卜算子
烘手熨笙簧，呵冻匀酥面。闲向梅花树下行，拜月遥相见。
何处托春心，乐府流深怨。却捻寒窗榜绮疏，恨极东风远。
卜算子
雪月最相宜，梅雪都清绝。去岁江南见雪时，月底梅花发。
今岁早梅开，依旧年时月。冷艳孤光照眼明，只欠些儿雪。
卜算子
万里去担簦，谁识新丰旅。好事些儿说与郎，奴是姮娥侣。
若到广寒宫，但道奴传语。待我仙郎折桂枝，拣个高枝与。
卜算子
风生杜若洲，日暮垂杨浦。行到田田乱叶边，不见凌波女。
独自倚危栏，欲向荷花语。无奈荷花不应人，背立啼红雨。
卜算子
春事忆松江，江上花无数。一枕匆匆醉梦中，芳草臞庵路。
携手度虹梁，洗眼看渔具。盐豉莼羹是处无，早买扁舟去。
卜算子
芍药斗新妆，杨柳飞轻雪。著意留连不放春，已向东皇说。
况是谪仙家，自有长生诀。方士呼来借玉蟾，要吸杯中月。
卜算子
梅蕾破香时，雪月交光夜。何处飞来两玉娥，体态双闲雅。
纵目碧城楼，劝酒留云榭。唱底仙家古道情，分付知音者。
卜算子
执手送行人，水满荷花浦。旧恨新愁不忍论，泪压潇潇雨。
行计已匆匆，无计留伊住。一点相思万里心，谁怕关山阻。
卜算子
凉夜竹堂空，小睡匆匆醒。庭院无人月上阶，满地栏干影。
何处最知秋，风在梧桐井。夜半骖鸾弄玉笙，露湿衣裳冷。
卜算子
十载仰高明，一见心相许。来日孤舟西水门，风饱征帆腹。
后夜起相思，明月清江曲。若见秋风寒雁来，能寄音书否。
卜算子
云破露新晴，月上输清气。最是江城有底佳，灯火人烟沸。
行乐尽欢娱，眼界尤妍媚。多少江滨解佩人，邂逅无穷意。
卜算子
渡口唤遍舟，雨后青绡皱。轻暖相重护病躯，料峭还寒透。
老大自伤春，非为花枝瘦。那得心情似少年，双燕归时候。
卜算子
散策问芳菲，春半花犹未。蓓蕾枝头怯苦寒，恰似人憔悴。
人莫恨花迟，天自催寒去。雨意才收日气浓。玉靥红如醉。
卜算子
腻玉染深红，艳丽难常好。已是人间祓禊时，花亦随春老。
唤起曲生来，醉赏惟宜早。此去阴晴十日间，点点沾芳草。
卜算子
苍生喘未苏，买笔论孤愤，文采风流今尚存，毫发无遗恨。
凄恻近长沙，地僻秋将尽。长使英雄泪满襟，天意高难问。
卜算子
欲行且起行，欲坐重来坐。坐坐行行有倦时，更枕闲书卧。
病是近来身，懒是从前我。静扫瓢泉竹树阴，且恁随缘过。
卜算子
红粉靓梳妆，翠盖低风雨。占断人间六月凉，期月鸳鸯浦。
根底藕丝长，花里莲心苦。只为风流有许愁，更衬佳人步。
卜算子
盗跖傥名丘，孔子还名跖。跖圣丘愚直至今，美恶无真实。
简册写虚名，蝼蚁侵枯骨。千古光阴一霎时，且进杯中物。
卜算子
一饮动连宵，一醉长三日。废尽寒暄不写书，富贵何由得。
请看冢中人，冢似当时笔。万札千书只恁休，且进杯中物。
卜算子
刚者不坚牢，柔者难摧挫。不信张开口了看，舌在牙先堕。
已阙两边厢，又豁中间个。说与儿曹莫笑翁，狗窦从君过。
卜算子
一以我为牛，一以吾为马。人与之名受不辞，善学庄周者。
江海任虚舟，风雨从飘瓦。醉者乘车坠不伤，全得於天也。
卜算子
夜雨醉瓜庐，春水行秧马。点检田间快活人，未有如翁者。
秃尽兔毫锥，磨透铜台瓦。谁伴扬雄作解嘲，乌有先生也。
卜算子
千古李将军，夺得胡儿马。李蔡为人在下中，却是封侯者。
芸草去陈根，笕竹添新瓦。万一朝家举力田，舍我其谁也。
卜算子
枕簟暑风消，帘幕秋风动。月到夜来愁处明，只照团衾凤。
去意杳无凭，别语愁难送。一纸鱼笺枕底香，且做新来梦。
卜算子
独自上层楼，楼外青山远。望以斜阳欲尽时，不见西飞雁。
独自下层楼，楼下蛩声怨。待到黄昏月上时，依旧柔肠断。
卜算子
雪后竹枝风，醉梦风吹醒。瘦立寒阶满地春，淡月梅花影。
门外辘轳寒，晓汲喧金井。长笛何人更倚楼，玉指风前冷。
卜算子
涧下水声寒，壑底松风静。时有清香度竹来，步月寻疏影。
往事属东风，试问花应省。曾是花前把酒人，别梦溪堂冷。
卜算子
人自蕊宫来，微步香云拥。小试樽前白雪歌，叶叶秋声动。
一翦艳波横，两点愁山重。收拾眉尖眼尾情，作个鸳鸯梦。
卜算子
见也如何暮。别也如何遽。别也应难见也难，后会难凭据。
去也如何去。住也如何住。住也应难去也难，此际难分付。
卜算子
折得月中枝，坐惜青春老。及至归来能几时，又踏关山道。
满眼秋光好。相见应须早。若趁重阳不到家，只怕黄花笑。
卜算子
杨柳绿成阴，初过寒食节。门掩金铺独自眠，那更逢寒夜。
强起立东风，惨惨梨花谢。何事王孙不早归，寂寞秋千月。
卜算子
晴日敛春泥，陌上东风软。料峭寒禁花柳闲，枉恨春工浅。
绿涨一江深，黛泼千山远。目断平芜无际愁，数尽征鸿点。
卜算子
杨柳褪金丝，艳杏摇红影。欲雨还晴二月天，春色浑无定。
晓梦不堪惊，午昼新来永。一掬归心万叠愁，空惹长亭恨。
卜算子
绿暗柳藏烟，红淡花经雨。更著如花似玉人，艳态娇波注。
纤手捧瑶卮，缓遏歌云缕。只恐莺花不解留，还逐东风去。
卜算子
悄静菊花天，洗尽梧桐雨。倍九周遭烂熳开，祝寿当头取。
顶戴御袍黄，叠秀金棱吐。仙种花容晚节香，人愿争先睹。
卜算子
常记十年前，共醉梅边路。别后频收尺素书，依旧情相与。
早愿却来看，玉照花深处。风暖还听柳际莺，休唱闲居赋。
卜算子
江左咏梅人，梦绕青青路。因向凌风台下看，心事还将与。
忆别庾郎时，又过林逋处。万古西湖寂寞春，惆怅谁能赋。
卜算子
摘蕊暝禽飞，倚树悬冰落。下竺桥边浅立时，香已漂流却。
空径晚烟平，古寺春寒恶。老子那花第一番，常恐吴儿觉。
卜算子
夏则饮红泉，冬则餐红术。一片新春入手来，不费些儿力。
春在水无痕，春在山无迹。李白桃红未吐时，好个春消息。
卜算子
春事到清明，过了三之二。秾李夭桃委路尘，太半成泥滓。
只有海棠花，恰似杨妃醉。折向铜壶把烛看，且莫教渠睡。
卜算子
午夜一声雷，急雨如飞雹。枝上残红半点无，密叶都成幄。
苦恨簿书尘，刚把闲身缚。却忆湄湘春暮时，处处堪行乐。
卜算子
城上著裴亭，亭下临湘水。泼黛揉蓝画不成，暝色仍含紫。
忙里不知春，却问今余几。相与偷将半日闲，共把尘襟洗。
卜算子
花底醉东风，好景宜同寿。海角天涯今几春，邂逅新丰酒。
内集记高阳，南渡闲回首。但愿长年饱饭休，一笑风尘表。
卜算子
一雨已秋深，月色寒而静。夜半披衣草树间，玉露团清影。
长笛倚楼声，听彻还重省。手启柴门倦复关，云卧衣裳冷。
卜算子
烟雨海棠花，春夜沈沈酌。寒食清明数日间，人也须行乐。
不怕笛声长，只怕风儿恶。烛影红酣宝篆香，楼上黄昏角。
卜算子
屈指数春来，弹指惊春去。檐外蛛丝纲落花，也要留春住。
几日喜春晴，几夜愁春雨。十二雕窗六曲屏，题遍伤春句。
卜算子
能得几时留，王事催人去。翠荡涵空酒满船，苦要留人住。
身世两悠悠，飘泊知何许。但得心亲志合时，都是相逢处。
卜算子
续续露蛩鸣，索索风梧语。瘦骨从来不奈秋，一夜秋如许。
簟冷卷风漪，髻滑抛云缕。展转无人共此情，画角吹残雨。
卜算子
双鬓晚风前，一笛秋云外。木叶飞时看好山，山亦于人耐。
意到偶题诗，饮少先成醉。笑折花枝步短檐，此意无人会。
卜算子
佩解洛波遥，弦冷湘江渺。月底盈盈误不归，独立风尘表。
窗绮护幽妍，瓶玉扶轻袅。别后知谁语素心，寂寞山寒峭。
卜算子
寒谷耿春姿，遥夜乘幽兴。忆得和香载月归，醉里清魂醒。
霜月解随人，不解将疏影。想见江南万斛愁，云卧衣裳冷。
卜算子
芍药打团红，萱草成窝绿。帘卷疏风燕子归，依旧卢仝屋。
贫放麹生疏，闲到青奴熟。扫地焚香伴老仙，人胜连环玉。
卜算子
忆自别郎时，数到郎归日。及至郎归郎又行，泪脸香红湿。
残梦怕寻思，罥绣慵收拾。夏簟青青白昼长，背倚阑干立。
卜算子
云散雨初晴，蝉噪林逾静。古寺敲钟暮掩门，灯映琉璃影。
浩气镇长存，昨梦还重省。独倚阑干啸一声，毛发萧萧冷。
卜算子
古寺枕空山，楼上昏钟静。饥鼠偷灯尾蘸油，悄悄无人影。
长剑匣中鸣，今古深思省。此夕行藏独倚楼，风雨凄凄冷。
卜算子
尽是手成持，合得天饶借。风雨于花有底雠，著意相陵藉。
做暖逼教开，做冷催教谢。不负明年花下人，只负栽花者。
卜算子
片片蝶衣轻，点点猩红小。道是天公不惜花，百种千般巧。
朝见树头繁，暮见枝头少。道是天公果惜花，雨洗风吹了。
卜算子
乱似盎中丝，密似风中絮。行遍茫茫禹迹来，底是无愁处。
好客挽难留，俗事推难去。惟有翻身人醉乡，愁欲来无路。
卜算子
东圳宁馨儿，南国循良守。先把炉熏祝帝尧，次祝君侯寿。
广致米商船，多酿兵厨酒。客有须眉似盖延，许至华堂否。
卜算子
已怪社愆期，尚喜巢如故。过了清明未肯来，莫被春寒误。
常傍画檐飞，忽委空梁去。忘却王家与谢家，别有衔泥处。
卜算子
四大因缘做，苦海凭船渡。一棹添风到岸头，得上无生路。
人叹风贫苦，我步闲闲趣。脱体全空没一文，胜似石崇富。
卜算子
自入玄门户，寂寂清虚做。静里披搜四假身，勘破尘行路。
悟上还重悟，得得真闲趣。收住身中无价真，岂逐人情去。
卜算子
风汉闲中做，彼岸神舟渡。万里晴空无片云，月照南溪路。
割断冤情苦，默默明玄趣。一任傍人笑我贫。肚里非常富。
卜算子
纤软小腰身，明秀天真面。淡画修眉小作春，中有相思怨。
昔立向人羞，颜破因谁倩。不比阳台梦里逢，亲向尊前见。
卜算子
梅岭数枝春，疏影斜临水。不借芳华只自香，娇面长如洗。
还把最繁枝，过与偏怜底。试把鸾台子细看，何似丹青里。
卜算子
春事到西湖，处处梅花笑。抖擞长安车马尘，眼底青山好。
身世两悠悠，岁月闲中老。极目烟波万顷愁，此意谁知道。
卜算子
凉挂晓云轻，声度西风小。井上梧桐应未知，一叶云鬟袅。
来雁带书迟，别燕归程早。频探秋香开未开，恰似春来了。
卜算子
一自梦卢头，应学乘裴蹇。元是都门向上人，大用何嫌晚。
三岁事非遥，三捷功非远。管取微生共此荣，联步云程稳。
卜算子
雨逗一分寒，未放晴光透。绮席春风自十分，畅饮长春酒。
花气渐薰帘，佳致归诗手。的是诗中陆地仙，左挹浮丘袖。
卜算子
风急雁声高，露冷蛩吟切。枕剩衾寒不耐烦，长是伤离别。
望得眼儿穿，巴得心头热。且喜重阳节又来，黄菊花先发。
卜算子
月下百年缘，天上双星样。九秩齐开自是稀，清健那堪两。
红叶景翻新，黄菊香宜晚。笑拥眉开祝寿声，满劝鸳鸯盏。
卜算子
喜气满清门，庆集还新样。卜醉筵开意转浓，昨日今朝两。
愧我一年多，见汝双欢晚。自觉人生此会稀，有酒宁论盏。
卜算子
不是重看灯，重见河边女。长是蛾儿作队行，路转风吹去。
十载庆元宵，满耳番腔鼓。欲识尊前太守谁，起向尊前舞。
卜算子
我向河南来，伊向河西去。客里相逢只片时，无计留伊住。
去住总由伊，莫把眉头聚。安得并州快剪刀，割断相思路。
卜算子
疏树小花风，别浦残鹃雨。不是王孙忘却归，草没归来路。
空积琐窗尘，谁按琼箫谱。暗把金钱卜远人，争敢分明语。
卜算子
雅淡浅深黄，顾影欹秋雨。碧带犹皱笋指痕，不解擎芳醑。
休唱古阳关，如把相思铸。却忆铜盘露已干，愁在倾心处。
卜算子
春透水波明，寒峭花枝瘦。极目烟中百尺楼，人在楼中否。
四和袅金凫，双陆思纤手。捻倩东风浣此情，情更浓于酒。
卜算子
送我出东门，乍别长安道。两岸垂杨锁暮烟，正是秋光老。
一曲古阳关，莫惜金尊倒。君向潇湘我向秦，鱼雁何时到。
卜算子
南北利名人，常恨家居少。每到春时听子规，无不伤怀抱。
好去向长安，细与公卿道。待得功成名遂时，不似归来早。
卜算子
有意送春归，无计留春住。毕竟年年用着来，何似休归去。
目断楚天遥，不见春归路。风急桃花也似愁，点点飞红雨。
卜算子
一叶鉴中来，两岸青山起。送我红蕖万柄香，疑在蓬壶里。
天地莹无尘，巾袂凉如水。白浪无声月自高，不是人间世。
卜算子
水是眼波横，山是眉峰聚。欲问行人去那边，眉眼盈盈处。
才始送春归，又送君归去。若到江东赶上春，千万和春住。
卜算子
风雨送人来，风雨留人住。草草杯柈话别离，风雨催人去。
泪眼不曾晴，眉黛愁还聚。明日相思莫上楼，楼上多风雨。
卜算子
不是爱风尘，似被前身误。花落花开自有时，总是东君主。
去也终须去。住也如何住。若得山花插满头，莫问奴归处。
卜算子
双桨浪花平，夹岸青山锁。你自归家我自归，说着如何过。
我断不思量，你莫思量我。将你从前与我心，付与他人可。
卜算子
翦烛写香笺，拨火温寒醑。门外东风将我愁，欲作三更雨。
夜夜玉楼心，日日长亭路。豆蔻花开信不来，尘满金钗股。
卜算子
清晓听麻姑，来约西王母。共取蟠桃簇玉盘，来劝摩取酒。
王母问摩耶，比意还知否。只为曾生我佛来，更与千千寿。
卜算子
红底过丝明，绿外飞绵小。不道东风上海棠，白地春归了。
月笛曲栏留，露舄芳池绕。争得闲情似旧时，偏索檐花笑。
卜算子
书是玉关来，泪向松江随。梅自飘香柳自青，嘹唳征鸿过。
沙漠暗尘飞，嵩岳愁云锁。淮上千营夜枕戈，此恨凭谁破。
贺新郎
修竹更深处。映帘栊、清阴障日，坐来无暑。水激泠泠如何许。跳碎危栏玉树。都不系、人间朝暮。东阁少年今老矣，况樽中有酒嫌推去。犹著我，名流语。
大家绿野陪容与。算等闲、过了薰风，又还商素。手弄柔条人健否。犹忆当时雅趣。恩未报、恐成辜负。举目江河休感涕，念有君如此何愁虏。歌未罢，谁来舞。
贺新郎
话杀浑闲说。不成教、齐民也解，为伊为葛。樽酒相逢成二老，却忆去年风雪。新著了、几茎华发。百世寻人犹接踵，叹只今两地三人月。写旧恨，向谁瑟。
男儿何用伤离别。况古来、几番际会，风从云合。千里情亲长晤对，妙体本心次骨。卧百尺、高楼斗绝。天下适安耕且老，看买犁卖剑平家铁。壮士泪，肺肝裂。
贺新郎
花落台池静。自春衫闲来，老了旧香荀令。酒既相违诗亦可，此外去沈梦冷。又催唤、官河兰艇。匝岸烟霏吹不断，望楼阴、欲带朱桥影。和草色，入轻暝。
裙边竹叶多应剩。怪南溪见后，无个再来芳信。胡蝶一生花里活，难制窃香心性。便有段、新愁随定。落日年年宫树绿，堕新声、玉笛西风劲。谁伴我，月中听。
贺新郎
绿障南城树。有高楼衔城，楼下芰荷无数。客自倚阑鱼亦避，恐是持竿伴侣。对别浦、扁舟容与。杨柳影间风不到，倩诗情、飞过鸳鸯浦。人正在，断肠处。
两山带着冥冥雨。想低帘短额，谁见恨时眉妩。别为清尊眠锦瑟，怕被歌留愁住。便欲趁、采莲归去。前度刘郎虽老矣，奈年来、犹道多情句。应笑煞，旧鸥鹭。
贺新郎
鹊翅西风浅。乍疏云垂幔，近月银钩将卷。天上应闲支机石，前度芳盟谁践。便好织、回文锦献。乞得秾欢今夜里，算盈盈、一水曾何远。宁不会，暗相见。
彩楼吹断闲针线。想幽情嫩约，别有藓庭花院。青鸟沈沈音尘绝，烟锁蓬莱宫殿。渐木杪、参旗西转。不怕天孙成间阻，怕人间、薄幸心肠变。又学得，易分散。
贺新郎
同住西山下。是天地中间，爱酒能诗之社。船向少陵佳处放，尘世必无知者。暑不到、雪宫风榭。楚竹忽然呼月上，被东西，几叶云萦惹。云散去，笑声罢。
清尊莫为婵娟泻。为狂吟醉舞，毋失晋人风雅。踏碎桥边杨柳影，不听渔樵闲话。更欲举、空杯相谢。北斗以南如此几，想吾曹、便是神仙也，问今夜，是何夜。
贺新郎
自笑斟醽醁。作皤然一老，逍遥东湖湖曲。好事爆然来子舍，报道生孙新浴。算天也、从人所欲。万事足虽缘有子，见孙时、万事方为足。诗礼脉，今有续。
吾家本是山阴族。见生来、风神稍秀，足娱吾目。吾子吾孙同此月，日月才争五六。喜听得、欢声满目。禺鲁聪明天所赋，只无灾无难为多福。且愿汝，书劝读。
贺新郎
客里伤春浅。问今年梅蕊，因甚化工不管。陌上芳尘行处满。可计天涯近远。见说道、迷楼左畔。一似江南先得暖。向何郎、庭下都寻偏。辜负了，看花眼。
古来好物难为伴。只琼花一种，传来仙苑。独许扬州作珍产。便胜了、千千万万。又却待、东风吹绽。自昔闻名今见面。数归期、屈指家山晚。归去说，也稀罕。
沁园春
欹枕深轩，散帙虚堂，畏景屡移。渐披襟临水，支床就月，莲香拂面，竹色侵衣。压玉为醪，折荷当酉戋，卧看银潢星四垂。人归后，任饥蝉自啸，宿鸟相依。
痴儿。莫蹈危机。悟三十九年都尽非。任纡朱拖紫，围金珮玉，青钱流地，白璧如坻。富贵浮云，身名零露，事事无心归便归。秋风动，正吴松月冷，莼长鲈肥。
沁园春
五老横峰，二林云衲，自古洞天。喷玉龙飞，下三峡水，望香炉日奄霭，如起非烟。有个真人，拨云峰下，宴坐修真不记年。明廷诏，看龙翔凤翥，宸制奎篇。
君臣际会诚难。耸翠阁、频颁宝墨鲜。众妙门皆向，微言显启，两朝天德，甘涌神泉。道化承平，应稽升举，且向人间寻有缘。掀髯笑，做庐山隐逸，大宋神仙。
沁园春
渭水秋深，溢江春老，洞庭一湖。问城南古树，如今在否，洛中狂客，还更来无。独上君山，渺观岩石，八百里鲸波泛巨区。何曾错，有茶中上灶，酒里仙姑。
终须。度了肩吾。稽首终南钟大夫。日太平寺里，题诗去后，东林沈宅，大醉归欤。天上筵多，人间到少，更不向庐山索鳜鱼。如何好，好借君黄鹤，上我清都。
沁园春
才到中年，节物浑闲，赏心顿轻。据随分东风，瓶簪柳雪，应时灯夜，棚缀莲星。自一家春，也三杯酒，巧茧堆香笑语声。又何须，听那西楼弦管，南陌箫笙。
平生。黄卷青灯。肯珠翠奢华八尺檠。欲趁队闲嬉，雕鞍宝马，回头猛忆，破案囊萤。邻曲渔歌，庭除鹤舞，尘外冰轮彻骨清。人闲处，这炯然方寸，一点长明。
沁园春
吾竹窗兄，吾能评者，只将竹看。是丹山佳气，胚月军茂直，嵩溪润脉，滋养清坚。雪虐霜凌，风饕雨恶，撼顿侵欺今几年。元无损，这虚心实节，却自依然。
人间。输此君贤。可曾向红尘里著鞭。称翩翩侣凤，舞依翡翠，昂昂雏鹤，立倚琅玕。动处非情，静中自韵，全得生来潇洒天。须长在，在月窗窗北，石涧东边。
谒金门
秋露坠。滴尽楚兰红泪。往事旧欢何限意。思量如梦寐。
人貌老于前岁。风月宛然无异。座有嘉宾尊有桂。莫辞终夕醉。
谒金门
溪声急。无数落花漂出。燕子分泥蜂酿蜜。迟迟艳风日。
须信芳菲随失。况复佳期难必。拟把此情书万一。愁多翻阁笔。
谒金门
秋帷里。长漏伴人无寐。低玉枕凉轻绣被。一番秋气味。
晓色又侵窗纸。窗外鸡声初起。声断几声还到耳。已明声未已。
谒金门
秋池阁。风傍晓庭帘幕。霜叶未衰吹未落。半惊鸦喜鹊。
自笑浮名情薄。似与世人疏略。一片懒心双懒脚。好教闲处著。
谒金门
今夜雨。断送一年残暑。坐听潮声来别浦。明朝何处去。
孤负金尊绿醑。来岁今宵圆否。酒醒梦回愁几许。夜阑还独语。
谒金门
山又水。行尽吴头楚尾。兄弟灯前家万里。相看如梦寐。
君似成蹊桃李。入我草堂松桂。莫厌岁寒无气味。余生今已矣。
谒金门
溪声急。无数落花漂出。燕子分泥蜂酿蜜。迟迟艳风日。
须信芳菲随失。况复佳期难必。拟把此情书万一。愁多翻阁笔。
谒金门
帘外雨，洗尽楚乡残暑。白露影边霞一缕。绀碧江天暮。
沈水烟横香雾，茗碗浅浮琼乳。卧听鹧鸪啼竹坞。竹风清院宇。
谒金门
何处所。门外冷云堆浦。竹里江梅寒未吐。茅屋疏疏雨。
谁遣愁来如许。小立野塘官渡。手种凌霄今在否。柳浪迷烟渚。
谒金门
杨柳渡。醉著青鞋归去。点点沙鸥何处所。十里菰蒲雨。
拌擞向来尘土。卧看碧山云度。寄语故时猿鹤侣。未见心先许。
谒金门
灯雾里。老去昔游不记。月似旧时人不似。小楼何处是。
归卧晚香翠被。玉酒著人小醉。欲睡先来都不睡。此情那恁地。
谒金门
风淅沥。窗外雪花初积。梦破小窗人寂寂。寒威无处敌。
强起饮君涓滴。清泪醉来沾臆。岐路即今多拥隔。弟兄无信息。
谒金门
溪风紧。溪上官梅整整。万木寒痴吹不醒。一枝先破冷。
梦断香云耿耿。月淡梨花清影。长笛倚楼谁共听。调高成绝品。
谒金门
花满院。飞去飞来双燕。红雨入帘寒不卷。晓屏山六扇。
翠袖玉笙凄断。脉脉两蛾愁浅。消息不知郎近远。一春长梦见。
谒金门
柳丝碧。柳下人家寒食。莺语匆匆花寂寂。玉阶春藓湿。
闲凭薰笼无力。心事有谁知得。檀炷绕窗灯背壁。画檐残雨滴。
谒金门
深院静。尘暗曲房凄冷。黄叶满阶风不定。无端吹酒醒。
露湿小园幽径。悄悄啼姑相应。半被余熏残烛影。夜长人独冷。
谒金门
春漏促。谁见两人心曲。罨画屏风银蜡烛。泪珠红蔌蔌。
懊恼欢娱不足。只许梦中相逐。今夜月明何处宿。画桥春水绿。
谒金门
罗帐薄。缥缈绮疏飞阁。红地团花金解络。香囊垂四角。
尽日春风帘幕。谁见绿屏纤弱。云压枕函钗自落。无端春梦恶。
谒金门
愁脉脉。目断江南江北。烟树重重芳信隔。小楼山几尺。
细草孤云斜日。一向弄晴天色。帘外落花飞不得。东风无气力。
谒金门
春寂寂。绿暗溪南溪北。溪水沈沈天一色。鸟飞春树黑。
肠断小楼吹笛，醉里看朱成碧。愁满眼前遮不得。可怜双鬓白。
谒金门
春怎恋。楼外绿催红殿。短袖迎风愁半卷。手寒无处暖。
目断蓬莱宫殿。引去谁怜惟怨。相见不如青翅燕。举头长安远。
谒金门
春雨细。开尽一番桃李。柳暗曲阑花满地。日高人睡起。
绿浸小池春水。沙暖鸳鸯双戏。薄幸更无书一纸。画楼愁独倚。
谒金门
溪声咽。溪上有人离别。别语叮咛和泪说。罗巾沾泪血。
尽做刚肠如铁。到此也应愁绝。回首断山帆影灭。画船空载月。
谒金门
相思切。触目只供愁绝。好梦惊回清漏咽。烛残香穗结。
长恨南楼明月。只解照人离缺。同倚朱栏飞大白。今宵风月别。
谒金门
春又老。愁似落花难扫。一醉一回才忘了。醒来还满抱。
此恨欲凭谁道。柳外数声啼鸟。只恐春风吹不到。断云连碧草。
谒金门
鸳鸯渚。春涨一江花雨。别岸数声初过橹。晚风生碧树。
艇子相呼相语。载取暮愁归去。寒食烟村芳草路。愁来无着处。
谒金门
清光溢。影转画檐凉入。风露一天星斗湿。无云天更碧。
满引送君何惜。记取吾曹今夕。目断秋江君到日。潮来风正急。
谒金门
人已老。春亦不留些少。花尽叶长蚕又抱。子规啼未了。
往事不论多少。且向尊前一笑。白发满头愁已到。路长波渺渺。
谒金门
春睡起。金鸭暖消沈水。笑比梅花鸾鉴里。嗅香还嚼蕊。
琼户倚来重倚。又见夕阳西坠。门外马嘶郎且至。失惊心暗喜。
谒金门
春待去。帘外连天飞絮。老大心情慵纵步。草迷池上路。
春去不知何处。欲问谁能分付。但有清阴遮院宇。晚莺和暮雨。
谒金门
香乍起。满院垂垂岩桂。未卷珠帘香已至。酒杯言笑里。
叶下茸金繁蕊。别是清妍风致。更远随人闻细细。月华天似水。
谒金门
春渐至。雪染梅梢轻细。试路新芜殊可喜。冷云闲照水。
白苎今年不寄。最好且寻幽会。不怕清寒侵紫绮。看灯同晚醉。
谒金门
春又晚。风劲落红如剪。睡起绣床飞絮满。日长门半掩。
不管离肠欲断。听尽梁间双燕。试上小楼还不见。楼前芳草远。
谒金门
春已半。芳草池塘绿遍。山北山南花烂熳。日长蜂蝶乱。
闲掩屏山六扇。梦好强教惊断。愁对画梁双语燕。故心人不见。
谒金门
伤离索。犹记并肩池阁。病起绿窗闲倚薄。一秋天气恶。
玉臂都宽金约。歌舞新来忘却。回首故人天一角。半江枫又落。
谒金门
春尚浅。谁把玉英裁翦。尽道梅梢开未遍。卷帘花满院。
楼上酒融歌暖。楼下水平烟远。却似涌金门外见。絮飞波影乱。
谒金门
幽槛暑。又是一年重午。猎猎风蒲吹翠羽。楚天梅熟雨。
往事潇湘南浦。魂断画船箫鼓。双叶石榴红半吐。倩君聊寄与。
谒金门
春已半。触目此情无限。十二阑干闲倚遍。愁来天不管。
好是风和日暖。输与莺莺燕燕。满院落花帘不卷。断肠芳草远。
谒金门
朱槛曲。妆浅鬓云吹绿。半尺鹅溪凉意足。手香沾柄玉。
午梦已惊难续。说与翠梧修竹。蓬海路遥天六六。乘鸾何处逐。
谒金门
劳顾曲。燕贡雅羞衣绿。鲁酒不能春味足。小杯空荐玉。
只愿此欢常续。莫序水边丝竹。明日朝参同趁六。犹期归骑逐。
谒金门
休相忆。明夜远如今日。楼外绿烟村幂幂。花飞如许急。
柳岸晚来船集。波底斜阳红湿。送尽去云成独立。酒醒愁又入。
谒金门
春已半。绣绿新红如换。燕子还来帘幕畔。闲愁天不管。
翠被曲屏香满。花叶彩笺人远。鹊喜蛛丝都未判。连环空约腕。
谒金门
春不尽。处处与情相趁。谁道刘郎家恁近。一年花不问。
双剪画罗春胜。今夜月圆如镜。怎得酒阑心易定。试将金液镇。
谒金门
春似绣。不是别离时候。滴尽黄昏残刻漏。月高花影昼。
好在画屏金兽。深琐粉窗兰牖。溪水南来堪问否。几时离渡口。
谒金门
朱户密。镇锁一庭春日。画幕黄帘芳草碧。游蜂初未识。
脆管么弦无力。青子绿阴如织。花满深宫无路入。旧游浑记得。
谒金门
春意密。不受人间风日。一曲清歌云暮碧。尊前今夜识。
醉客倦吟无力。滞梦停愁相织。只道桃源难再入。有人还问得。
谒金门
春漠漠。闲尽绮窗云幕。悔不车轮生四角。却成缘分薄。
想画鸦儿方学。小蹙恨人无托。不道月明谁共酌。这般情味恶。
谒金门
春漠漠。何处养花张幕。佩冷香残天一角。忍看罗袖薄。
两两鸳鸯难学。六六锦鳞空托。趁有余妍须细酌。东风情性恶。
谒金门
行不记。贪看远峰颦翠。风约柳花吹又起。故黏行客袂。
老大浑无欢意。不为伤春憔悴。茅屋数间修竹里。日长春睡美。
谒金门
春又晚。杨柳晓莺啼断。落尽残红余片片。风狂都不管。
作客惟嫌酒浅。未敌闲愁一半。人与青山谁近远。可怜春梦短。
谒金门
山数尺。江草江波同碧。晚雨吹风才数滴。行人心更急。
漠漠疏烟如织。遮断客愁不得。肠断故园无信息。灯花闲手剔。
谒金门
春索寞。楼上晚来风恶。午醉初醒罗袖薄。护寒添翠幕。
愁里花时过却。闲处泪珠偷落。憔悴只羞人问著。镜中还自觉。
谒金门
深院闭。漫漫东风桃李。芳草萋迷烟雨细。秦楼何处是。
还是伤春意味。闲却踏青天气。折得海棠双蒂子。无言心自喜。
谒金门
春寂寂。尽日蜂寻窗隙。隔叶黄鹂声历历。满庭芳草碧。
相对熏炉象尺。新睡觉来无力。几日郎边无信息。闲拈双六掷。
谒金门
归鸟急。照水斜阳红湿。篷底夜凉风露入。藕花香习习。
点滴城头漏涩。凄断草间虫泣。新恨旧愁眉上集。月斜还伫立。
谒金门
烟水阔。夜久风生苹末。东舫西船人语绝。四更山吐月。
客里光阴电抹。不记离家时节。楼上单于听未彻。又催征棹发。
谒金门
云障日。檐外雪销残滴。画阁红炉窗户窄。博山烟穗直。
酒入横波滟溢。羞得梅无颜色。乡有温柔元未识。更从何处觅。
谒金门
清汉曲。天际落霞孤鹜。幽草墙阴秋更绿。倚檐三两竹。
绣被焚香独宿。梦绕绿窗华屋。何日明眸光射目。夜阑更秉烛。
谒金门
春太早。十二玉楼初晓。半额试妆深院悄。相逢何草草。
临水幽香缥缈。彷佛淡妆窥照。恰值日边人未到。纷纷萦古道。
谒金门
真个忆。花下雨声初息。猛记乌衣曾旧识。丁宁教去觅。
春半峭寒犹力。泪滴两襟成迹。独倚危阑清昼寂。草长流翠碧。
谒金门
春欲去。人瘦不胜金缕。门巷阴阴飞絮舞。断肠双燕语。
孤坐晚窗闲处。月到花心亭午。寒色著人无意绪。竹鸣风似雨。
谒金门
寻胜去。湖色净涵疏树。欸乃一声何处起。风铃相应语。
目断遥林修渚。画出江南烟雨。山水照人人楚楚。锦肠生秀句。
谒金门
风又雨。吹面落花红舞。把酒不禁春思苦。别离闻杜宇。
叠嶂楼头佳处。犹想襞笺容与。思人云山便好语。莫辞频寄取。
谒金门
罗袖薄。玉臂镂花金约。起晚欠伸莲步弱。倚床娇韵恶。
独自青楼珠箔。怎向日长花落。门掩东风春寂寞。误人瞋喜鹊。
谒金门
花雨润。烟锁玉炉香韵。笑度华年春不尽。寿觞寒食近。
甲子才周一瞬。争羡朱颜青鬓。咫尺朝元仙路稳。碧云新有信。
谒金门
花满树。两个黄鹂相语。恰似碧城双玉女。对歌还对舞。
可惜娟娟楚楚。同伴彩云归去。居士心如泥上絮。那能无恨处。
谒金门
嗟久客。又见他乡寒食。流水断桥春寂寂。孤村烟火息。
白去红飞无迹。千树总成新碧。醉里伤春愁似织。东风欺酒力。
谒金门
芳思切。旧事不堪重说。浓露凝香花喷血。花心双蛱蝶。
燕语莺啼都歇。又过清明时节。记得离歌三两阕。未歌先哽咽。
谒金门
春又过。那更雨摧风挫。留得浅红三两朵。竹梢烟雾锁。
把酒对花危坐。多病多愁都可。舞蝶游蜂迷道左。惜春忙似我。
谒金门
秋夜静。屋上狂风初定。两两啼蛄相答应。灯蛾摇烛影。
枕上鸡声遥听。起舞良宵偏永。明日谩寻吊剑整。衰颜重揽镜。
谒金门
芳信拆。漏泄东君消息。帝殿宝炉烟未熄。龙香飘片白。
点缀枯梢的皪。疏影荡摇寒碧。指与纤纤教自摘。枝横云鬓侧。
谒金门
歌罢奏。敛步拂开罗袖。宾扇轻摇香汗透。软香沾素手。
小立偎人良久。一寸娇波横溜。心事未言眉已皱。无端催劝酒。
谒金门
风又雨。满地残红无数。花不能言莺解语。晓来啼更苦。
把酒东皋日暮。抵死留春春去。拟倩杨花寻去处。杨花无定据。
谒金门
今夜雨。扫尽一番袢暑。宛似潇潇鸣远浦。短蓬何日去。
自漉床头玉醑。清兴有谁知否。反笑功名能几许。槐宫非浪语。
谒金门
灯乍灭。忽见一天明月。恰舞霓裳歌未歇。露寒回绛阙。
羽服明晖玉雪。笑语轻参环玦。香泽恼人情不彻。夜长窗自白。
谒金门
春睡足。帘卷翠屏山曲。芳草沿阶横地轴。垂杨相映绿。
暗忆旧欢难续。又是禁烟传烛。陌上踏青新结束。秋千谁共促。
谒金门
伤漂泊。负了花前期约。寒食清明都过却。愁怀无处著。
晴日柳阴池阁。风絮斜穿帘幕。帘外秋千闲彩索。断肠人寂寞。
谒金门
遮素月，云外金蛇明灭。翻树啼鸦声未彻。雨声惊落叶。
宝蜡成行嫌热。玉腕藕花谁雪。流水高山弦断绝。怒蛙声自咽。
谒金门
春悄悄。红到一枝先巧。酒入半腮微带卯。粉寒香未饱。
芳意枝头偏闹。困尽蜂须莺爪。拟倩玉纤和露拗。情多愁易搅。
谒金门
花簇簇。触眼万条垂玉。小院春深窗锁绿。水沈风断续。
明月又侵楼曲。羞向枕囊拘束。只待夜深清影足。醉来花底宿。
谒金门
乌帽侧。行遍杏花春色。野意青青分陇麦。人家烟水隔。
春事莫催行客。弹指青梅堪摘。醉倚暮天江拍拍。雨晴沙路白。
谒金门
花半湿。一霎晚云笼密。天气未佳风又急。小庭愁独立。
酒病起来无力。懊恼篆烟锁碧。一饷春情无处觅。小屏山数尺。
谒金门
春夜雨。催润柳塘花坞。小院深深门几许。画帘香一缕。
独立晚庭凝伫。细把花枝闲数。燕子不来天欲暮。说愁无处所。
谒金门
风阵阵。吹落杨花无定。酒病厌厌三月尽。花檀红自隐。
新绿轩窗清润。月影又移墙影。手捻青梅无处问。一春长闷损。
谒金门
浓睡醒。惊对一帘秋影。桐叶乍零风不定。半窗疏雨影。
愁与年光不尽。老入星星双鬓。只拟上楼寻远信。雁遥烟水暝。
谒金门
归不去。归去又还春暮。洞里小桃音信阻。几番风更雨。
相伴竹筇芒履。穿尽松溪花坞。早是行人贪道路。声声闻杜字。
谒金门
云树直。雨歇半空犹湿。山影插尖高几尺。依依衔落日。
远岸双飞溪鸟。一水无情自碧。飒飒白苹风正急。断肠人独立。
谒金门
春睡重。睡起烟销鸾凤。著雨柳绵吹易动。风帘花影弄。
过雁空劳目送。纵有音书何用。有意相思无意共。不如休做梦。
谒金门
山雨绝。山重冷如冰雪。窗外芭蕉三两叶。影排窗上月。
醉枕惊回蝴蝶。好梦无人共说。心事悠悠芳草歇。不眠听鼠啮。
谒金门
风和雨。又送一番春去。春去不知何处住。惜春无觅处。
柳老空抟香絮。莺娇乍迁芳树。回念故园如旧否。不堪闻杜宇。
谒金门
沙畔路。记得旧时行处。蔼蔼疏烟迷远树。野航横不渡。
竹里疏花梅吐。照眼一川鸥鹭。家在清江江上住。水流愁不去。
谒金门
风雨急。红紫又还狼藉。嫩绿团枝苔径湿。帘开双燕入。
院静昼闲人寂。一缕水沈烟直。心事有谁能会得。阶前芳草碧。
谒金门
风策策。山迥暮烟横白。淅沥穿林翻败叶。羁怀愁倦客。
问宿荒村山驿。谁识离情脉脉。雁足无昼孤夜色。音尘千里隔。
谒金门
花夜雨。渺渺绿波南浦。擘絮晴云山外吐。凝情谁共语。
十二玉梯空伫。闲却琐窗朱户。久客念归归未许。寸心愁万缕。
谒金门
风雨半。春锁绿杨深院。幕浪不翻香穗卷。轻寒闲便面。
归兴新来不浅。勾引闲愁撩乱。一枕春酲谁与管。晓莺惊梦断。
谒金门
新雨足。洗尽山城袢褥。见说好峰三十六。峰峰如立玉。
四海英游追逐。事业相时伸缩。入境德星须做福。只愁金诏趣。
谒金门
秋淡淡。弥望暮天云黯。窗小新糊便老眼。不应疏酒盏。
菊净橙香霜晚。何处数声来雁。飞下湖边红蓼岸。有诗方许看。
谒金门
何许住。不属西湖烟雨。雪后偏怜香猛处。全胜开半树。
试倩暖云收贮。桃杏尽教羞妒。只把新词林下去。一春休著雨。
谒金门
秋无恶。愁怯罗衾风弱。雨线垂垂晴又落。轻烟笼翠箔。
休道旅怀萧索。生怕香浓灰薄。桂子莫教孤酒约。诗情浑落魄。
谒金门
春事寂。苦笋鲥鱼初食。风卷绣帘飞絮入。柳丝萦似织。
迅速韶光去急。过雨绿阴忧湿。回首旧游何处觅。远山空伫碧。
谒金门
门巷寂。梅豆微酸怯食。别恨萦心愁易入。寸肠如网织。
去橹咿哑声急。泪滴春衫轻湿。尺素待凭鱼雁觅。远烟凝处碧。
谒金门
檐溜滴。都是春归消息。带雨牡丹无气力。黄鹂愁雨湿。
争看洛阳春色。忘却连天草碧。南浦绿波双桨急。沙头人伫立。
谒金门
香篆袅。瓶里梅英犹小。鸳瓦霜华晴欲晓。今年生日好。
鬓绿颜朱不老。女嫁儿婚将了。四世团栾同一笑。人间如此少。
谒金门
花影半。晴色乍开云卷。择胜寻春愁日短。雨余山路晚。
涧底桃深红满。人意不禁闲远。胡蝶绕枝啼鸟怨。东风吹酒面。
谒金门
花肃肃。杨柳三眠未足。一棹溪山新涨绿。旧欢无梦续。
莫问杜鹃啼蜀。只有江南水竹。北客凄凉无伴独。春山生草木。
谒金门
幽意熟，吟啸春风自足，爽气初生晴未燠。相逢休问卜。
画出高山盘谷。岩上飞云相逐。他日江东思渭北。断弦谁为续。
谒金门
春尚早。春入湖山渐好。人去人来虽未老。酒徒犹恨少。
梅落桃开烟岛。日日更吹香草。一片芳心拚醉倒。冷云藏落照。
谒金门
行又住。水远山遥村路。把酒问春春几许。老年花似雾。
坐上风流张绪。留我我还难去。却忆章台飞柳絮。只愁萦暮雨。
谒金门
人已醉。溪北溪南春意。击鼓吹箫花落未。杏梅桃共李。
水底鱼龙惊起。推枕月明千里。伊吕衰翁徒尔耳。我怀犹未是。
谒金门
闲度日。愁里费人辞辟。榆火新烟还熟食。小墙花槛直。
锦字玉徽清集。何用主人留客。相赏暂时谁画得。庞公非浪出。
谒金门
云外月。画出一痕清绝。梅已飘零桃未发。带湖烟水阔。
汀渚尚留微雪。不恨酒融歌歇。老我多情胶漫结。半醒空自说。
谒金门
烟漠漠。醉里看春都错。过了清明迟一著。牡丹重约摸。
晓日渐明檐角。天与芳辰难却。驻得韶华元有药。桃源谁共约。
谒金门
烟墅暝。隔断仙源芳径。雨歇花梢魂未醒。湿红如有恨。
别后香车谁整。怪得画桥春静。碧涨平湖三十顷。归云何处问。
谒金门
风不定。移去移来帘影。一雨林塘新绿净。杏梁归燕并。
翠袖玉屏金镜。日薄绮疏人静。心事一春疑酒病。鸟啼花满径。
谒金门
兰棹举。相趁落红飞去。一隙轻帘凝睇处。柳丝牵不住。
昨日翠蛾金缕。今夜碧波烟渚。好梦无凭窗又雨。天涯知几许。
谒金门
闲院宇。独自行来行去。花片无声帘外雨。峭寒生碧树。
做弄清明时序。料理春酲情绪。忆得归时停棹处。画桥看落絮。
谒金门
深院静。隔叶鸣禽相应。金鸭云寒闲梦醒。转帘花月影。
闲步碧阶香径。亸翠残红慵整。明日阴晴犹未定。试教移小艇。
谒金门
寒半退。斜掩小屏珠翠。柳眼才醒桃欲醉。日高帘影碎。
暗解鸳鸯罗带。独立晚风谁会。心事悠悠人好在。画桥流水外。
谒金门
人寂寞。帘外翠阴如幄。团扇藤床花间错。雨边残梦觉。
翠浅粉销香薄。临镜不堪梳掠。新恨悠悠无处托。棋声闲院落。
谒金门
闲睡足。冰柱乱敲寒玉。簇簇庭阴嘉树绿。晚蝉声断续。
一雨藕花新浴。香破小窗幽独。重理焦桐寻旧曲。隔墙风动竹。
谒金门
香漠漠。低卷水风池阁。玉腕笼纱金半约。睡浓团扇落。
雨后凉生云薄。女伴棹歌声乐。采得双莲迎笑剥。柳阴多处泊。
谒金门
秋几许。荒蓼败荷烟渚。贴水飞鸥江欲暮。风帆追急羽。
蝶梦转头无据。愁到曲屏深处。寒入双城扃绣户。也应闻细雨。
谒金门
罗袖褪。短鬓独搔谁恨。叶叶秋声风衮衮。万端心一寸。
钗凤镜鸾谁问。想见粉香啼损。倩尽飞鸿终未稳。夜来寒陡顿。
谒金门
春正美。满眼万红千紫。收拾群香归瓮蚁。长年花信里。
深院帘栊如水。双燕呢喃芳垒。唾碧轻衫人送喜。梅梢新结子。
谒金门
开笑口。又是茱萸重九。好水佳山长似旧。健如黄犊走。
菊蕊峥峥如豆。风雨轻寒初透。檐外鹊声谁送酒。莫闲金碗手。
谒金门
将进酒。吹起黄钟清调。手按玉笙寒尚峭。陇梅春已透。
蓝染溪光绿皱。花簇马蹄红斗。尽使宛陵人说道。状元今岁又。
谒金门
金榜揭。都是鹿鸣仙客。手按玉笙寒尚怯。倚梅歌一阕。
柳拂御街明月。莺扑上林残雪。前岁杏花元一色。马蹄归路滑。
谒金门
风雨后。枝上绿肥红瘦。乐事参差团不就。一春如病酒。
楼外暖烟杨柳。忆得年时携手。燕子双双来未久。颇知人意否。
谒金门
冬十月。记取生申时节。梅傍小春融绛雪。浅寒犹未却。
且醉笙歌蕉叶。富贵不须频说。国太夫人头半白。看君金印烨。
谒金门
秋向晚。秋晚蕙根犹暖。碧染罗裙湘水浅。羞红微到脸。
窣窣绣帘围遍。月薄霜明庭院。妆罢宝奁慵不掩。无风香自满。
谒金门
梅共雪。著个玉人三绝。醉倒醉乡无宝屑。照人些子月。
催得花王先发。一曲阳春圆滑。疑是嵬坡留锦袜。至今香未歇。
谒金门
花过雨。又是一番红素。燕子归来愁不语。旧巢无觅处。
谁在玉关劳苦。谁在玉楼歌舞。若使胡尘吹得去。东风侯万户。
谒金门
庭垂箔。数点杨花飞落。倚遍阑干人寂寞。闲铺棋一角。
客里春寒偏觉。睡起春衫偏薄。想得故山猿共鹤。笑人身计错。
谒金门
山客野。新把朝衔书写。庆想江南樗枥下。踏歌鸡黍社。
休问坤牛乾马。大率人生且且。聊唤玉人斟玉斝。莫辞沈醉也。
谒金门
秋已老，又是败荷衰草。客子安排归棹了。回头烟树渺。
檀板休教歌杳，金兽且教香绕。一醉秋堂秋夜悄。从他霜漏晓。
谒金门
汤怕老，缓煮龙芽凤草。七碗徐徐撑腹了。卢家诗兴渺。
君岂荆溪路杳，我已泾川梦绕。酒兴茶酣人语悄。莫教鸡聒晓。
谒金门
休怨老，更替北邙荒草。勘破人生都已了。江湖归兴渺。
盘谷深深杳杳，曲水弯弯绕绕。啼鸟空山山更悄。钟昏钟又晓。
谒金门
风又雨。芳事匆匆如旅。借问甚时才百五。东君浑弗顾。
红紫园林几许。横笛数声何处。桃涨连天归未去。客和春且驻。
谒金门
春且驻。休惜残红无主。柳色青青还未絮。牡丹犹待雨。
金鸭沈烟一缕。人在纱窗觅句。仿佛家山三月暮。隔帘闻燕语。
谒金门
春尚浅。江上柳梢风软。销尽玉梅春不管。冷香和梦远。
脉脉绿窗新怨。花胜无心重翦。帘押护香闲不卷。卷帘芳事遍。
谒金门
春意泄。香重一枝梅雪。寒透玉壶冰暗结。玉奴情更劣。
似语还羞奇绝。妒白怜红时节。酒力未醒双眼缬。一帘风弄月。
谒金门
晴意早。帘外数声啼鸟。有约不来春梦杳。琐窗微弄晓。
江上残梅未扫。叶底芳桃红小。天远断云尘不到。过春还草草。
谒金门
春意薄。江上晚来风恶。帘外海棠花半落。睡深浑未觉。
梦想当年行乐。新恨暗添金鹊。写就金笺无处托。去鸿天一角。
谒金门
微雨后。染得杏腮红透。春色好时人却瘦。镜寒妆不就。
柳外一莺啼昼。约略情怀中酒。困起半弯眉印袖。髻松簪玉溜。
谒金门
鸡唱晚。斜照西窗白暖。一沈午酲幽梦远。素衾春絮软。
紫燕红楼歌断。锦瑟华年一箭。偷果风流输曼倩。昼际生绣线。
谒金门
春意态。闲却远山横黛。香径莓苔嗟粉坏。凤靴双斗彩。
折得花枝懒戴。犹恋鸳鸯飞盖。旧恨新愁都只在。东风吹柳带。
谒金门
归去去。风急兰舟不住。梦里海棠花下语。醒来无觅处。
薄幸心情似絮。长是轻分轻聚。待得来时春几许，绿阴三月暮。
谒金门
春欲去。无计得留春住。纵著天涯浑柳絮。春归还有路。
恨煞多情杜宇。愁煞无情风雨。春自悠悠人自苦。莺花谁是主。
谒金门
春又晚。枝上绿深红浅。燕语呢喃明似翦。采香人渐远。
草色池塘碧软。丝竹谁家坊院。拂拂和风初著扇。蜂情愁不展。
谒金门
风不定。吹漾一帘波影。归燕无期春正永。海棠眠未醒。
筝雁别来谁整。好梦不堪重省。闲看鸳鸯交素颈。凭阑襟袖冷。
谒金门
银漏滴。午夜平康巷陌。双掩兽环人语寂。余香无处觅。
回首旧游踪迹。绀碧染衣犹湿。一饷沈吟谁会得。月明春店笛。
谒金门
人病酒。生怕日高催绣。昨夜新翻花样瘦。旋描双蝶凑。
闲凭绣床呵手。却说春愁还又。门外东风吹绽柳。海棠花厮勾。
谒金门
娇点点。困倚春光欲软。滴尽守宫难可染。浓欺红烛艳。
寂寂露珠啼脸。翠袖不禁风飐。芳径相逢惊笑靥。日长初睡转。
谒金门
花露湿。红泪裛成珠粒。比似昭阳恩未得。睡来添醉色。
一笑娇波滴滴。再顾羞潮拂拂。恨血千年明的皪。千年人共忆。
谒金门
游赏竞。看取落红阵阵。花睡不成娇似病。春寒空受尽。
旧日不知繁盛。欲饮如今无兴。恨满东风无绿鬓。东风还自恨。
谒金门
花不定。燕尾翦开红影。几点露香蜂赶趁。日迟帘幕静。
试把翠蛾轻晕。愁满宝台鸾镜。屈指一春将次尽。归期犹未稳。
谒金门
芳事晚。数点杏钿香浅。恻恻轻寒风翦翦。锦屏春梦远。
稚柳拕烟娇软。花影暗藏深院。初试轻衫并画扇。牡丹红未展。
谒金门
云薄薄。人静黄梅院落。细数花期并柳约。新愁沾一握。
梦醒从前多错。寄恨画檐灵鹊。明月欲西天寂寞。魂销连晓角。
谒金门
花雾暖。红逗海棠开半。毡坐谈经春四换。今朝官正满。
好上鳌坡虎观。好近御屏香案。休笑吾侬行色缓。待君来作伴。
谒金门
春正媚。闲步武陵源里。千树霞蒸红散绮。一枝高插髻。
飞过洞庭烟水。酩酊莫教花坠。铅鼎温温神竭帝。何曾真是醉。
谒金门
但病酒。愁对清明时候。不为吟诗应也瘦。坐久衣痕皱。
曾约花间携手。空忆洛阳耆旧。道不相逢还却又。海棠开厮句。
谒金门
晚晴薄。一片杏花零落。纵是东风浑未恶。二分春过却。
可怪寒生池阁。下了重重帘幕。忽见旧巢还是错。燕归何处著。
谒金门
春睡起。小阁明窗儿底。帘外雨声花积水。薄寒犹在里。
欲起还慵未起。好是孤眠滋味。一曲广陵应忘记。起来调绿绮。
谒金门
秋欲暮。路入乱山深处。扑面西风吹雾雨。驿亭欣暂驻。
可惜国香风度。空谷寂寥谁顾。已作竹枝传楚女。客愁推不去。
谒金门
春欲半。重到寂寥山馆。修竹连山青不断。谁家门可款。
红晕花梢未半。绿蘸柳芽犹短。金缕香消春不管。素蟾光又满。
谒金门
风乍扇。帘外落红千片。飞尽落花春不管。斗忙莺与燕。
往事上心撩乱。睡起日高犹倦。料得伊家情眷眷。近来长梦见。
谒金门
花过雨。又是一番红素。燕子归来衔绣幕。旧巢无觅处。
谁在玉楼歌舞。谁在玉关辛苦。若使胡尘吹得去。东风侯万户。
谒金门
花似匝。两点翠蛾愁压。人又不来春且恰。谁留春一霎。
消尽水沉金鸭。写尽杏笺红蜡。可奈薄情如此黠。寄书浑不答。
谒金门
山衔日。洒酒西风独立。一叶扁舟流水急。转头无处觅。
去则而今已去，忆则如何不忆。明日到家应记得。寄书回雁翼。
谒金门
深院寂。一点春灯衔壁。空说销愁须酒力。病多禁未得。
遥望西楼咫尺。争信今宵思忆。伴我枕头双泪湿。梧桐秋雨滴。
谒金门
花过雨。又是一番红素。燕子归来愁不语。故巢无觅处。
谁在玉楼歌舞。谁在玉关辛苦。若使边尘吹得去。东风侯万户。
谒金门
深院宇。寂寂不禁风雨。苔迳流钱青莫数。银泥蜗篆古。
满院多应无主。却被痴儿拈取。穿向柳丝喧笑语。买将春色去。
谒金门
秋夜永。叶叶梧桐霜冷。皓月窥人深院静。孤鸿窗外影。
情是相思深井。恩是相思修绠。别后信音浑不定。银瓶何处引。
谒金门
旧一纸。小砑吴笺香细。读到别来心下事。蹙残眉上翠。
怕落傍人眼底。握向抹胸儿里。针线不忺收拾起。和衣和闷睡。
谒金门
梅粉褪。点点雨声春恨。半吐桃花芳意嫩。草痕青寸寸。
把酒花边低问。莫解寒深红损。等待春风晴得稳。琵琶重整顿。
谒金门
春昼永。接叶鸣禽相应。风定落红香一径。疏疏窗竹影。
寂寞年时酒病。远笛悠悠吹醒。间上层楼天又暝。云山青不尽。
谒金门
莺树暖。弱絮欲成芳茧。流水惜花流不远。小桥红欲满。
原上草迷离苑。金勒晚风嘶断。等得日长春又短。愁深山翠浅。
谒金门
风共雨。催尽乱红飞絮。百计留春春不住。杜鹃声更苦。
细柳官河狭路。几被婵娟相误。空忆坠鞭遗扇处。碧窗眉语度。
谒金门
花事浅。方费化工匀染。墙角红梅开未遍。小桃才数点。
人在暮寒庭院。闲续茶经香传。酒思如冰诗思懒。雨声帘不卷。
谒金门
春梦性。人静玉闺平帖。睡起眉心端正帖。绰枝双杏叶。
重整金泥蹀躞。红皱石榴裙褶。款步花阴寻蛱蝶。玉纤和粉捻。
谒金门
风又雨。春事自无多许。欲待柳花团作絮。柳花冰未吐。
翠袖不禁春误。沈却绿烟红雾。将谓花寒留得住，一晴春又暮。
谒金门
蛾黛浅。只为晚寒妆懒。润逼镜鸾红雾满。额花留半面。
渐次梅花开偏。花外行人已远。欲寄一枝嫌梦短。湿云和恨翦。
谒金门
人病酒。生怕日高催绣。昨夜新翻花样瘦。旋描双蝶凑。
慵凭绣床呵手。却说新愁还又。门外东风吹绽柳。海棠花厮勾。
谒金门
阶露重。浥透寻花双凤。天色晴明风不动。薄衫金络缝。
午枕高云斜纵。一觉风流春梦。起看翻翻帘影弄。夕阳归燕共。
谒金门
花过雨。又是一番红素。燕子归来愁不语。旧巢无觅处。
谁在玉关劳苦。谁在玉楼歌舞。若使胡尘吹得去。东风侯万户。
谒金门
归未卜。频倒金驱纤玉。明月绡窗停剪烛。搦愁题蠹绿。
秋水娟娟鱼目。腰素几分销缩。接得云笺无意读。雕鞍何处宿。
谒金门
天似水。池上藕花风起。隔岸垂杨青到地。乱萤飞又止。
露湿玉阑闲倚。人静自生凉意。泛碧沈朱供晚醉。月斜才去睡。
谒金门
春一点。透得酥温玉软。唇晕睡花连袖染。嫣红惊绝艳。
日暮飞红扑脸。翠被夜寒波飐。梦断锦茵成堕靥。宫廊微月转。
浪淘沙
肠断送韶华。为惜杨花。雪球摇曳逐风斜。容易著人容易去，飞过谁家。
聚散苦咨嗟。无计留他。行人洒泪滴流霞。今日画堂歌舞地，明日天涯。
浪淘沙
把酒祝东风。且共从容。垂杨紫陌洛城东。总是当时携手处，游遍芳丛。
聚散苦匆匆。此恨无穷。今年花胜去年红。可惜明年花更好，知与谁同。
浪淘沙
花外倒金翘。饮散无憀。柔桑蔽日柳迷条。此地年时曾一醉，还是春朝。
今日举轻桡。帆影飘飘。长亭回首短亭遥。过尽长亭人更远，特地魂销。
浪淘沙
五岭麦秋残。荔子初丹。绛纱囊里水晶丸。可惜天教生处远，不近长安。
往事忆开元。妃子偏怜。一从魂散马嵬关。只有红尘无驿使，满眼骊山。
浪淘沙
万恨苦绵绵。旧约前欢。桃花溪畔柳阴间。几度日高春垂重，绣户深关。
楼外夕阳闲。独自凭阑。一重水隔一重山。水阔山高人不见，有泪无言。
浪淘沙
今日北池游。漾漾轻舟。波光潋滟柳条柔。如此春来春又去，白了人头。
好妓好歌喉。不醉难休。劝君满满酌金瓯。纵使花时常病酒，也是风流。
浪淘沙
伊吕两衰翁。历遍穷通。一为钓叟一耕佣。若使当时身不遇，老了英雄。
汤武偶相逢。风虎云龙。兴王只在笑谈中。直至如今千载后，谁与争功。
浪淘沙
高阁对横塘。新燕年光。柳花残梦隔潇湘。绿浦归帆看不见，还是斜阳。
一笑解愁肠，人会娥妆。藕丝衫袖郁金香。曳雪牵云留客醉，且伴春狂。
浪淘沙
小绿间长红。露蕊烟丛。花开花落昔年同。惟恨花前携手处，往事成空。
山远水重重。一笑难逢。已拚长在别离中。霜鬓知他从此去，几度春风。
浪淘沙
丽曲醉思仙。十二哀弦。秾蛾叠柳脸红莲。多少雨条烟叶恨，红泪离筵。
行子惜流年。鶗鴂枝边。吴堤春水舣兰船。南去北来今渐老，难负尊前。
浪淘沙
昨日出东城。试探春情。墙头红杏暗如倾。槛内群芳芽未吐，早已回春。
绮陌敛香尘。雪霁前村。东君用意不辞辛。料想春光先到处，吹绽梅英。
浪淘沙
霞卷与云舒。月淡星疏。摩徽转轸不曾虚。弹到当时留意处，谁是相如。
魂断酒家垆。路隔云衢。舞鸾镜里早妆初。拟学画眉张内史，略借工夫。
浪淘沙
忆昔谪巴蛮。荔子亲攀。冰肌照映柘枝冠。日擘轻红三百颗，一味甘寒。
重入鬼门关。也似人间。一双和叶插云鬟。赖得清湘燕玉面，同倚阑干。
浪淘沙
把酒欲歌骊。浓醉何辞。玉京烟柳欲黄时。明日景阳门外路，相背春归。
敛泪复牵衣。私语迟迟。可怜谁会两心期。惟有画帘斜月见，应共人知。
浪淘沙
一十二都门。梦想能频。无言桃李几经春。艳粉鲜香开自落，还为何人。
白纻别时新。苒苒征尘。镜中销瘦老于真。赖有天涯风月在，依旧相亲。
浪淘沙
潮涨湛芳桥。难渡兰桡。卷帘红袖莫相招。十二阑干今夜月，谁伴吹箫。
烟草接亭皋。归思迢迢。兰成老去转无聊。偏恨秋风添鬓雪。不共魂销。
浪淘沙
雨过碧云秋。烟草汀洲。远山相对一眉愁。可惜芳年桥畔柳，不系兰舟。
为问木兰舟。何处淹留。相思今夜忍登楼。楼下谁家歌水调。明月杨州。
浪淘沙
一叶忽惊秋。分付东流。殷勤为过白苹洲。洲上小楼帘半卷，应认归舟。
回首恋朋游。迹去心留。歌尘萧散梦云收。惟有尊前曾见月，相伴人愁。
浪淘沙
料峭小桃风。凝淡春容。宝灯山列半天中。丽服靓妆携手处，笑语匆匆。
酒滴小槽红。一饮千钟。铜荷擎烛绛纱笼。归去笙歌喧院落，月照帘栊。
浪淘沙
深院绣帘垂。前日春归。画桥杨柳弄烟霏。池面东风先解冻，龟上涟漪。
酒潋玉东西。香暖狻猊。远山郁秀入双眉。待看碧桃花烂漫，春日迟迟。
浪淘沙
步屟对东风。细探春工。百花堂下牡丹丛。莫恨使君来便去，不见鞓红。
雾眼一衰翁。无意芳秾。年来结习已成空。寄语国香雕槛里，好为人容。
浪淘沙
我爱菊花枝。浥露偏宜。旋移佳种一年期。照眼黄金三径烂，可但东篱。
秋老摘花吹。敢恨开迟。只愁一夜便香衰。待插满头年大也，且泛芳卮。
浪淘沙
又见菊花新。色浅香匀。老人衰病卧漳滨。虽是无聊仍止酒，幸有嘉宾。
不用怨萧辰。不似芳春。请看金蕊照金尊。今夜花前须醉倒，直到黎明。
浪淘沙
歌阕斗清新。檀板初匀。画堂新筑太湖滨。好是黄花开应候，聊宴亲宾。
上客即逢辰。况是青春。上林开宴锡尧尊。今夜素娥真解事，偏向人明。
浪淘沙
娱老小亭新。丹垩初匀。万枝金菊绕溪滨。折向华堂遮醉眼，聊用娱宾。
红烛夜香辰。广坐生春。月波新酿入芳尊。好向花前拚烂醉，不负承明。
浪淘沙
约素小腰身。不奈伤春。疏梅影下晚妆新。袅袅娉娉何样似，一缕轻云。
歌巧动朱唇。字字娇嗔。桃花深处一通津。怅望瑶台清夜月，还送归轮。
浪淘沙
翠袖卷轻纱。玉腕慵遮。蕊珠宫殿倚彤霞。不愤江南梅信早，争下香车。
月露洗凝华。艳压群葩。暗传春信到天涯。试问东风谁第一，先到人家。
浪淘沙
圆月又中秋。南海西头。蛮云瘴雨晚难收。北客相逢弹泪坐，合恨分愁。
无酒可销忧。但说皇州。天家宫阙酒家楼。今夜只应清汴水，呜咽东流。
浪淘沙
风约雨横江。秋满篷窗。个中物色侭凄凉。更是行人行未得，独系归艎。
拥被换残香。黄卷堆床。开愁展恨翦思量。伊是浮云侬是梦，休问家乡。
浪淘沙
白菊好开迟。冷蝶空迷。沾风惹露也随时。何事深藏偏在后，天性难移。
陶令最怜伊。同病相医。寒枝瘦叶更栽培。直待群芳零落后，独殿东篱。
浪淘沙
江上送年归。还似年时。屠苏休恨到君迟。觅得醉乡无事处，莫放愁知。
红灺一灯垂。应笑人衰。鹤长凫短怨他谁。明日江楼春到也，且醉南枝。
浪淘沙
落日在阑干。风满晴川。坐来高浪拥银山。白鹭欲栖飞不下，却入苍烟。
千里水云寒。正绕烟鬟。拍浮须要酒杯宽。天与吾曹供一醉，不是人间。
浪淘沙
拍手趁西风。惊起乖龙。青山绿水古今同。唯有一轮山上月，长照江中。
一点落金钟。浑似虚空。道人不住有云峰。但是人家清酒瓮，行处相逢。
浪淘沙
柳色过疏篱。花又离披。旧时心绪没人知。记得一年寒食下，独自归时。
归后却寻伊。月上嫌迟。十分斟酒不推辞。将为老来浑忘却，因甚沾衣。
浪淘沙
归计信悠悠。归去谁留。梦随江水绕沙洲。沙上孤鸿犹笑我，萍梗飘流。
与世且沈浮。要便归休。一杯消尽一生愁。傥有人来闲论事，我会摇头。
浪淘沙
霜露日凄凉。北雁南翔。惊风吹起不成行。吊影苍波何限恨，日暮天长。
为尔惜流光。还是重阳。故人何处舣危樯。寄我相思千点泪，直过潇湘。
浪淘沙
玉宇洗秋晴。凉月亭亭。梦回孤枕琐窗明。何处飞来三弄笛，风露凄清。
曾看玉纤横。苦爱新声。由来百虑为愁生。此夜曲中闻折柳，都是离情。
浪淘沙
楼下水潺湲。楼外屏山。淡烟笼月晚凉天。曾共玉人携素手，同倚阑干。
云散梦难圆。幽恨绵绵。旧游重到忍重看。负你一生多少泪，月下花前。
浪淘沙
把酒挽芳时。醉袖淋漓。多情楚客为秋悲。未抵香飘红褪也，独绕空枝。
天女宝刀迟。露染风披。翠云叠叠拥铢衣。知道筠溪春寂寞，来慰相思。
浪淘沙
乐事信难逢。莫放匆匆。飞红撩乱减春容。临水不禁频送客，风袖龙钟。
小阁画堂东。绮绣相重。尊前谁唱夏云峰。醒后欲寻溪上路，烟水无穷。
浪淘沙
倚枕数更筹。清夜悠悠。竹风荷露小窗秋。往事迷人浑不省，总是离愁。
无赖是横眸。济楚风流。一时搂揽著心头。调数梦魂将我去，明月重楼。
浪淘沙
凉露洗秋空。菊径鸣蛩。水晶帘外月玲珑。烛蕊双悬人似玉，簌簌啼红。
宋玉在墙东。醉袖摇风。心随月影入帘栊。戏著锦茵天样远，一段愁浓。
浪淘沙
纤指捧玻璃。莫惜重持。自离阆苑失回期。门掩东风桃著子，帘影迟迟。
楼上正横篦。荷气沾衣。谁将名玉碾花枝。不比寻常红与紫，取次芳菲。
浪淘沙
归意逐飞鸿。点点书空。爱渠南去晓烟中。不似老人尘土里，一似痴聋。
庭院晚来风。还过秋容。旧时与客绕珍丛。有酒不曾无客醉，欢与秋浓。
浪淘沙
秋杪喜新凉。烟淡池塘。团团岩桂作风光。多少水云萧散意，都付芬芳。
雨逐漏声长。小院回廊。枕边清梦几悠扬。只恐四檐声未断，洗褪幽香。
浪淘沙
趁拍舞初筵。柳袅春烟。街头桃李莫争妍。家本凤楼高处住，锦瑟华年。
不用抹繁弦。歌韵天然。天教独立百花前。但愿人如天上月，三五团圆。
浪淘沙
倾国与倾城。袅袅盈盈。歌喉巧作断肠声。看尽风光花不语，却是多情。
家近董双成。三妙齐名。谁教蜂蝶漫经营。留取无双风味在，真是琼英。
浪淘沙
草圣与诗余。清韵谁如。生绡团扇倩谁书。月湛素华天似水，深院凉初。
人散晚钟疏。后约还虚。良宵忍放枕鸾孤。要得相逢除是梦，有梦来无。
浪淘沙
璧月挂秋宵。丹桂香飘。广寒宫殿路迢迢。试问嫦娥缘底事，欲下层霄。
兰玉自垂髫。拜命当朝。神仙会里且逍遥。分取壶中闲日月，来伴王乔。
浪淘沙
一线海门来。雪喷云开。昆山移玉下瑶台。卷地西风吹不断，直到蓬莱。
羯鼓噪春雷。鼍舞蛟回。歌楼鼓吹夕阳催。今古清愁流不尽，都一樽罍。
浪淘沙
休看辋川图。未是幽居。何如云水绕储胥。新湿青红开栋宇，雾拱风疏。
小圃秀郊墟。花破平芜。五峰列影水平铺。只欠五城楼十二，便是蓬壶。
浪淘沙
帘幕燕双飞。春共人归。东风恻恻雨霏霏。水满西池花满地，追惜芳菲。
回首昔游非。别梦依稀。一成春瘦不胜衣。无限楼前伤远意，芳草斜晖。
浪淘沙
席地赏残红。少驻孤蓬。一春不奈雨和风。雨自无情风有恨，花片西东。
云淡远峰浓。绿遍高桐。神仙知在此山中。万古消凝多少事，目尽晴空。
浪淘沙
倦客怕离歌。春已无多。闲愁须倩酒消磨。风雨才晴今夜月，不醉如何。
玉笋滟金荷。情在双蛾。二年能得几经过。花满碧溪归棹远，回首烟波。
浪淘沙
清介百无求。民瘼怀忧。席珍藏器效前修。自负平戎经国略，壮气横秋。
二纪叹淹留。寻壑经丘。醉吟适意且遨游。致主丹心犹未老，天意知不。
浪淘沙
绿树暗长亭。几把离尊。阳关常恨不堪闻。何况今朝秋色里，身是行人。
清泪浥罗巾。各自消魂。一江离恨恰平分。安得千寻横铁锁，截断烟津。
浪淘沙
春事有来期。且喜春归。问春何似去年时。报道今年春意好，随分开眉。
往事莫伤悲。光景如飞。十分潘鬓已成丝。幸是风流犹未减，且醉芳菲。
浪淘沙
潇洒五湖仙。踏遍尘寰。吟哦长忆两松闲。邂逅天涯还一笑，璧合珠连。
风采照衰残。妙语冷然。妓围香暖簇金蝉。端为故人情未减，醉玉颓山。
浪淘沙
帘卷露花容。几度相逢。他知我意欲相通。偏奈天教多阻间，积恨何穷。
云雨杳无踪。愁怕东风。时闻语笑恣欢浓。惟有俺咱真分浅，往事成空。
浪淘沙
窈窕绣帏深。窈窕娉婷。梅花初度晚妆新。那更娇痴年纪小，冰雪精神。
举措忒轻盈。歌彻新声。柔肠魂断不堪听。但恐巫山留不住，飞作行云。
浪淘沙
绿树转鸣禽。已是春深。杨花庭院日阴阴。帘外飞来双语燕，不寄归音。
旧事懒追寻。空惹芳心。天涯消息远沈沈。记得年时中酒后，直至而今。
浪淘沙
流水绕孤村。杨柳当门。昔年此地往来频。认得绿杨携手处。笑语如存。
往事不堪论。强对清尊。梅花香里月黄昏。白首重来谁是伴，独自销魂。
浪淘沙
月色十分圆。风露娟娟。木犀香里凭阑干。河汉横斜天似水，玉鉴光寒。
草草具杯盘。相对苍颜。素娥莫惜少留连。秋气平分蟾兔满，动是经年。
浪淘沙
秋色满东篱。露滴风吹。凭谁折取泛芳卮。长是年年重九日，苦恨开迟。
因记得当时。共捻纤枝。而今寂寞凤孤飞。不似旧来心绪好，惟有花知。
浪淘沙
不肯过江东。玉帐匆匆。至今草木忆英雄。唱著虞兮当日曲，便舞春风。
儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。
浪淘沙
身世酒杯中。万事皆空。古来三五个英雄。雨打风吹何处是，汉殿秦宫。
梦入少年丛。歌舞匆匆。老僧夜半误鸣钟。惊志西窗眠不得，卷地西风。
浪淘沙
山尽雨溪头。水合天浮。行人莫赋大江愁。且是芙蓉城下水，还送归舟。
鱼雁两悠悠。烟断云收。谁教此水却西流。载我相思千点泪，还与青楼。
浪淘沙
才合又轻离。心事多违。小窗灯影记亲移。可奈酒酣花困处，不省人归。
山翠又如眉。肠断幽期。相思有梦阿谁知。莫遣重来风絮乱，不似当时。
浪淘沙
老去懒寻花。独自生涯。几枝疏影浸窗纱。昨夜月来人不睡，看尽横斜。
门外欲啼鸦。香意凌霞。从渠千树绕人家。世上一枝元也足，不要随他。
浪淘沙
绛萼衬轻红。缀簇玲珑。夭桃繁李一时同。独向枝头春意闹，娇倚东风。
飞片入帘栊。粉淡香浓。凤箫声断月明中。只恐明朝风雨恶。燕嘴泥融。
浪淘沙
桃萼正芳菲。初占春时。蒸霞灿锦望中迷。斜出繁枝临曲沼，鸾鉴妆迟。
蜂蝶镇相依。天气融怡。空教追忆武陵溪。片片漫随流水去，风暖烟霏。
浪淘沙
院落晓风酸。春入西园。芳英吹破玉阑干。墙外红尘飞不到，彻骨清寒。
清浅小堤湾。瘦竹团栾。水光疏影有无间。仿佛浣沙溪上见，波面云鬟。
浪淘沙
天末起凉风。云气匆匆。如今何处有英雄。独佩一壶溪上去，秋水澄空。
绝壁耸云中。倒挂青松。醉歌汉殿与秦宫。日现山西留不住，目送飞鸿。
浪淘沙
啼魄一天涯。怨入芳华。可怜零血染烟霞。记得西风秋露冷，曾浼司花。
明月满窗纱。倦客思家。故宫春事与愁赊。冉冉断魂招不得，翠冷红斜。
浪淘沙
老眼静中看。知我其天。纷纷得失了无关。花柳乾坤春世界，著我中间。
世念久阑珊。随寓随安。人情犹望衮衣还。我愿时清无一事，尽使公闲。
浪淘沙
纸帐素屏遮。全似僧家。无端霜月闯窗纱。唤起玉关征戍梦，几叠寒笳。
岁晚客天涯。短发苍华。今年衰似去年些。诗酒新来俱倚阁，孤负梅花。
浪淘沙
叠嶂碧周遮。游子思家。掩藏白发赖乌纱。落日倚楼千万恨，社鼓城笳。
老去淡生涯。虚掷年华。腊茶盂子太清些。待得痴儿公事毕，谢了梅花。
浪淘沙
目力已茫茫。缝菊为囊。论衡何必帐中藏。却爱素馨清鼻观，采伴禅床。
风露送新凉。山麝开房。旋吹银烛闭华堂。无奈纱厨遮不住，一地闻香。
浪淘沙
风色转东南。翠拥层峦。杏花疏雨逗清寒。钟阜石城何处是，烟霭漫漫。
行旆已西关。一霎时间。芳樽聊复挽余欢。明日断魂分付与，万叠云山。
浪淘沙
雨过暮天南。高下青峦。小楼燕子话春寒。多少夕阳芳草地，雾掩烟漫。
别恨正相关。心上眉间。离歌一曲间悲欢。后夜月明何处梦，钟阜容山。
浪淘沙
春梦草茸茸。愁雨愁风。对花须拼酒频中。莫遣枝头银烛暗，辜负嫣红。
推起簿书丛。何苦匆匆。慳吟却讶少陵公。天定为花开一笑，日上篱东。
浪淘沙
烟缕暗蒙茸。杨柳轻风。雨声多在夜窗中。春水渐生春事去，流尽残红。
新笋绿丛丛。莺语匆匆。一樽同酹定林公。十里长松青未了，山北山东。
浪淘沙
家在敬亭东。老桧苍枫。浮生何必寄萍蓬。得似满庭芳一曲，美酒千钟。
万事转头空。聚散匆匆。片帆称挂晓来风。别后平安真信息，付与飞鸿。
浪淘沙
长记去年时。雪满征衣。佳人携手画楼西。今日关山千里外，此恨谁知。
想见绿窗低。依旧空闺。惜春还是惜花飞。纵有游蜂偷得去，争似帘帷。
浪淘沙
望月眼穿东，云幕千里。有时推出赖他风。恰似玉环犹未窦，得恁玲珑。
谁在华山峰，一半天中。君逾五十我成翁。未必明年如此夜，笑口难逢。
浪淘沙
斜日挂汀洲。帆影悠悠。碧云合处是吴头。几片寒芦三两雁，人立清秋。
柳外莫停舟。休问闲愁。人生江海一萍浮。世路相期如此水，万里安流。
浪淘沙
灯火雨中船。客思绵绵。离亭春草又秋烟。似与轻鸥盟未了，来去年年。
往事一潸然。莫过西园。凌波香断绿苔钱。燕子不知春事改，时立秋千。
浪淘沙
泼火雨初晴。草色青青。傍檐垂柳卖春饧。画舫载花花解语，绾燕吟鸾。
箫鼓入西泠。一片轻阴。钿车罗盖竞归城。别有水窗人唤酒，弦月初生。
浪淘沙
榆火换新烟。翠柳朱檐。东风吹得落花颠。帘影翠梭悬绣带，人倚秋千。
犹忆十年前。西子湖边。斜阳吹入画楼船。归醉夜堂歌舞月，拚却春眠。
浪淘沙
无叶著秋声。凉鬓堪惊。满城明月半窗横。惟有老人心似醉，未晓偏醒。
起舞故无成。此恨难平。正襟危坐二三更。除却故人曹孟德，更与谁争。
浪淘沙
卷海海翻杯。倾动蓬莱。似嫌到处马头埃。雨洗御街流到我，吹向潮回。
寒似雪天梅。安石榴开。绣衾重暖笑炉灰。料想东风还忆我，昨夜归来。
浪淘沙
无谓两眉攒。风雨春寒。池塘小小水漫漫。只为柳花无一点，忘了临安。
何许牡丹残。客倚屏看。小楼面面是春山。日暮不知春去路，一带阑干。
浪淘沙
新雨洗晴空。碧浅眉峰。翠楼西畔画桥东。柳线嫩黄才半染，眼眼东风。
绣户掩芙蓉。帐减香筒。远烟轻霭弄春容。雁雁又归莺未到，谁寄愁红。
浪淘沙
芳草碧茸茸。染恨无穷。一春心事雨声中。窄索宫罗寒尚峭，闲倚熏笼。
犹记粉阑东。同醉香丛。金鞍何处骤骅骢。袅袅绿窗残梦断，红杏东风。
浪淘沙
柳色淡如秋。蝶懒莺羞。十分春事九分休。开尽楝花寒尚在，怕上帘钩。
京洛少年游。谁念淹留。东风吹雨过西楼。残梦宿酲相合就，一段新愁。
浪淘沙
别易见时难。万水千山。参商烟树暮云间。料想凤凰城里梦，夜夜归鞍。
杨柳上楼闲。倚遍阑干。东风翦翦雨珊珊。落尽桃花无可落，只管春寒。
浪淘沙
芍药小纱窗。唾碧茸长。粉香犹涴旧时妆。玉佩丁东仙步远，好处难忘。
草草赋高唐。终是荒凉。凉蟾飞入合欢床。争得花阴重邂逅，才不思量。
浪淘沙
万里一飞篷。吟老丹枫。潮生潮落海门东。三两点鸥沙外月，闲意谁同。
一色与天通。绝去尘红。渔歌忽断荻花风。烟水自流心不竞，长笛霜空。
浪淘沙
寒食不多时。燕燕才归。杏花零落水痕肥。浅碧分山初过雨，一霎晴晖。
闲折小桃枝。蝶也相随。晚妆不合整蛾眉。蓦忽思量张敞画，又被愁知。
浪淘沙
回首欲婆娑。淡扫修蛾。盈盈不语奈情何。应恨梅兄矾弟远，云隔山阿。
弱水夜寒多。带月曾过。羽衣飞过染余波。白鹤难招归未得，天阔星河。
浪淘沙
玉立水云乡。尔我相忘。披离寒羽庇风霜。不趁白鸥游海上，静看鱼忙。
应笑我凄凉。客路何长。犹将孤影侣斜阳。花底鹓行无认处，却对秋塘。
浪淘沙
香雾湿云鬟。蕊佩珊珊。酒醒微步晚波寒。金鼎尚存丹已化，雪冷虚坛。
游冶未知还。鹤怨空山。潇湘无梦绕丛兰。碧海茫茫归不去，却在人间。
浪淘沙
城里久偷闲。尘浣云衫。此身已是再眠蚕。隔岸有山归去好，万壑千岩。
霜晓更凭阑。减尽晴岚。微云生处是茅庵。试问此生谁作伴，弥勒同龛。
浪淘沙
台上凭阑干。犹怯春寒。被谁偷了最高山。将谓六丁移取去，不在人间。
却是晓寒间。特地遮拦。与天一样自漫漫。喜得东风收卷尽，依旧追还。
浪淘沙
雁塞说井门。郡枕西汾。山形高下远相吞。古寺楼台依碧嶂，烟景遥分。
晋朝锁溪云。箫鼓仍存。牛羊斜日自归村。惟有故城禾黍地，前事消魂。
浪淘沙
万国仰神京。礼乐纵横。葱葱佳气锁龙城。日御明堂天子圣，朝会簪缨。
九陌六街平。万国充盈。青楼弦管酒如渑。别有隋堤烟柳暮，千古含情。
浪淘沙
娇额尚涂黄。不入时妆。十分轻脆奈风霜。几度细腰寻得蜜，错认蜂房。
东阁久凄凉。江路悠长。休将颜色较芬芳。无奈世间真若伪，赖有幽香。
浪淘沙
我有一张琴。随坐随行。无弦胜似有弦声。欲对人前弹一曲，不遇知音。
夜静响琤轰。神鬼俱惊。惊天动地若雷鸣。只候功成归去后，携向蓬瀛。
浪淘沙
师指炼金丹。牢锁金关。工夫进火莫交闲。向己澄心观内景，闪电眉间。
妙用在泥丸。神思难看。愚迷不悟隔千山。悟即如同观返掌，出世何难。
浪淘沙
铅汞要加添。火候频煎。体中气足返阳全。养就婴儿并姹女，同坐同眼。
髓实自身坚。运满三田。刀圭服了得神仙。只候功成并行满，独步朝元。
浪淘沙
云叶弄轻阴。屋角鸠鸣。青梅着子欲生仁。冷落江天寒食雨，花事关情。
池馆尽盈盈。人醉寒轻。一川芳草只销凝。时有入帘新燕子，明白清明。
浪淘沙
岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。
临水整乌纱。两鬓苍华。故乡心事在天涯。几日不来春便老，开尽桃花。
浪淘沙
还了酒家钱。便好安眠。大槐宫里着貂蝉。行到江南知是梦，雪压渔船。
盘礴古梅边。也信前缘。鹅黄雪白又醒然。一事最奇君吸取。明日新年。
浪淘沙
莫上玉楼看。花雨斑斑。四垂罗幕护朝寒。燕子不知人去也，飞认阑干。
回首几关山。后会应难。相逢祗有梦魂间，可奈梦随春漏短，不到江南。
浪淘沙
裙色草初青。鸭绿波轻。试花霏雨湿春晴。三十六梯人不到，独唤瑶筝。
艇子忆逢迎。依旧多情。朱门只合锁娉婷。却逐彩鸾归去路，香陌春城。
浪淘沙
花雾涨冥冥。欲雨还晴。薄罗衫子正宜春。无奈今宵鸳帐里，身是行人。
别酒不须斟。难洗离情。丝鞘如电紫骝鸣。肠断画桥芳草路，月晓风清。
浪淘沙
台上凭阑干。犹怯春寒。被谁偷了最高山。将谓六丁移取去，不在人间。
却是晓云间。特地遮拦。与天一样白漫漫。喜得东风收卷尽，依旧追还。
浪淘沙
春在画桥西。画舫轻移。粉香何处度涟漪。认得一船杨柳外，帘影垂垂。
谁倚碧阑低。酒晕双眉。鸳鸯并浴燕交飞。一片间情春水隔，斜日人归。
浪淘沙
上苑又春残。樱颗如丹。明光宫里水晶盘，想得退朝花底散，宣赐千官。
往事记金銮，荔子难攀。多情更有酪浆寒。蜀客筠笼相赠处，愁忆长安。
浪淘沙
晓日掠轻云。霜瓦鳞鳞。六朝山色俨如新。家在洞庭南畔住，身在江滨。
华发照乌巾。无意寻春。空将两袖拂飞尘。可惜梅花开近路，恼尽行人。
浪淘沙
结客去登楼。谁击兰舟。半篙清涨雨初收。把酒留春春不住，柳暗江头。
老去怕闲愁。莫莫休休。晚来风恶下帘钩。试问落花随水去，还解西流。
踏莎行
衾凤犹温，笼鹦尚睡。宿妆稀淡眉成字。映花避月上行廊，珠裙褶褶轻垂地。
翠幕成波，新荷贴水。纷纷烟柳低还起。重墙绕院更重门，春风无路通深意。
踏莎行
波湛横眸，霞分腻脸。盈盈笑动笼香靥。有情未结凤楼欢，无憀爱把歌眉敛。
密意欲传，娇羞未敢。斜偎象板还偷睑。轻轻试问借人麽，佯佯不觑云鬟点。
踏莎行
细草愁烟，幽花怯露。凭阑总是销魂处。日高深院静无人，时时海燕双飞去。
带缓罗衣，香残蕙炷。天长不禁迢迢路。垂杨只解惹春风，何曾系得行人住。
踏莎行
祖席离歌，长亭别宴。香尘已隔犹回面。居人匹马映林嘶，行人去棹依波转。
画阁魂消，高楼目断。斜阳只送平波远。无穷无尽是离愁，天涯地角寻思遍。
踏莎行
碧海无波，瑶台有路。思量便合双飞去。当时轻别意中人，山长水远知何处。
绮席凝尘，香闺掩雾。红笺小字凭谁附。高楼目尽欲黄昏，梧桐叶上萧萧雨。
踏莎行
绿树归莺，雕梁别燕。春光一去如流电。当歌对酒莫沈吟，人生有限情无限。
弱袂萦春，修蛾写怨。秦筝宝柱频移雁。尊中绿醑意中人，花朝月夜长相见。
踏莎行
小径红稀，芳郊绿遍。高台树色阴阴见。春风不解禁杨花，濛濛乱扑行人面。
翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。
踏莎行
候馆梅残，溪桥柳细。草薰风暖摇征辔。离愁渐远渐无穷，迢迢不断如春水。
寸寸柔肠，盈盈粉泪。楼高莫近危阑倚。平芜尽处是春山，行人更在春山外。
踏莎行
雨霁风光，春分天气。千花百卉争明媚。画梁新燕一双双，玉笼鹦鹉愁孤睡。
薜荔依墙，莓苔满地。青楼几处歌声丽。蓦然旧事上心来，无言敛皱眉山翠。
踏莎行
碧藓回廊，绿杨深院。偷期夜入帘犹卷。照人无奈月华明，潜身欲恨花深浅。
密约如沈。前欢未便。看看掷尽金壶箭。阑干敲遍不应人，分明帘下闻裁剪。
踏莎行
云母屏低，流苏帐小。矮床薄被秋将晓。乍凉天气未寒时，平明窗外闻啼鸟。
困殢榴花，香添蕙草。佳期须及朱颜好。莫言多病为多情，此身甘向情中老。
踏莎行
雨霁风光，春分天气。千花百草争明媚。画梁新燕一双双，玉笼鹦鹉爱孤睡。
薜荔依墙，莓苔满地。青楼几处歌声丽。蓦然旧事上心头，无言敛皱眉山翠。
踏莎行
夜雨朝晴，东风微冷。雕梁燕子闲相并。后园次第数芳菲，千香百艳年年定。
步险楼高，人赊途迥。烟芜冉冉斜阳暝。红笺写尽寄无因，想伊不信人成病。
踏莎行
嫩柳成阴，残花双舞。尘消院落新经雨。洞房深掩日长天，珠帘时有沈烟度。
夜梦凄凉，晨妆薄注。香肌瘦尽宽金缕。到头终是恶因缘，当初只被多情误。
踏莎行
闲院秋千，又还拆了。绿苔遍地青春老。画楼日晚燕归巢，红稀翠盛梅初小。
窈窕身轻，怎禁烦恼。罗衣渐减怯风峭。韶华好景想多才，厌厌只为书音少。
踏莎行
归雁低空，游蜂趁暖。凭高目向西云断。具茨山外夕阳多，展江亭下春波满。
双桂情深，千花明焕。良辰谁是同游伴。辛夷花谢早梅开，应须次第调弦管。
踏莎行
柳上烟归，池南雪尽。东风渐有繁华信。花开花谢蝶应知，春来春去莺能问。
梦意犹疑，心期欲近。云笺字字萦方寸。宿妆曾比杏花红，忆人细把香英认。
踏莎行
宿雨收尘，朝霞破暝。风光暗许花期定。玉人呵手试妆时，粉香帘幕阴阴静。
斜雁朱弦，孤鸾绿镜。伤春误了寻芳兴。去年今日杏墙西，啼莺唤得闲愁醒。
踏莎行
绿径穿花，红楼压水。寻芳误到蓬莱地。玉颜人是蕊珠仙，相逢展尽双蛾翠。
梦草闲眠，流觞浅醉。一春总见瀛洲事。别来双燕又西飞，无端不寄相思字。
踏莎行
雪尽寒轻，月斜烟重。清欢犹记前时共。迎风朱户背灯开，拂檐花影侵帘动。
绣枕双鸳，香苞翠凤。从来往事都如梦。伤心最是醉归时，眼前少个人人送。
踏莎行
绿遍东山，寒归西渡。分明认得春来处。风轻雨细更愁人，高唐何在空朝暮。
离恨相寻，酒狂无素。柳条又折年时数。一番情味有谁知，断魂还送征帆去。
踏莎行
还是归来，依前问渡。好风引到经行处。几声啼鸟又催耕，草长柳暗春将暮。
潦倒无成，疏慵有素。且陪野老酬天数。多情惟有面前山，不随潮水来还去。
踏莎行
紫燕衔泥，黄莺唤友。可人春色暄晴昼。王孙一去杳无音，断肠最是黄昏后。
宝髻慵梳，玉钗斜溜。凭阑目断空回首。薄情何事不归来。谩教折尽庭前柳。
踏莎行
画鼓催春，蛮歌走饷。雨前一焙谁争长。低株摘尽到高株，株株别是闽溪样。
碾破春风，香凝午帐。银瓶雪滚翻成浪。今宵无睡酒醒时，摩围影在秋江上。
踏莎行
临水夭桃，倚墙繁李。长杨风掉青骢尾。尊中有酒且酬春，更寻何处无愁地。
明日重来，落花如绮。芭蕉渐展山公启。欲笺心事寄天公，教人长对花前醉。
踏莎行
萱草栏干，榴花庭院。悄无人语重帘卷。屏山掩梦不多时，斜风雨细江南岸。
昼漏初传，林莺百啭。日长暗记残香篆。洞房消息有谁知，几回欲问梁间燕。
踏莎行
柳暗重门，花深小院。盆池昨夜新荷卷。银床斜倚小屏风，吴波澄淡春山远。
纨扇风轻，薰炉烟断。日高睡起眉山浅。尘侵鸾镜懒匀妆，谁人与整钗头燕。
踏莎行
衰柳残荷，长山远水。扁舟荡漾烟波里。离杯莫厌百分斟，船头转便三千里。
红日初斜，西风渐起。琵琶休洒青衫泪。区区游宦亦何为，林泉早作归来计。
踏莎行
骂女嗔男，呼奴喝爪。新来司户多心躁。家中幸自好熙熙，眉儿皱著干烦恼。
饱喜饥嗔，多愁早老。古人言语分明道。剩须将息少孜煎，人生万事何时了。
踏莎行
雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。
驿寄梅花，鱼传尺素。砌成此恨无重数。郴江幸自绕郴山，为谁流下潇湘去。
踏莎行
冰解芳塘，雪消遥嶂。东风水墨生绡障。烧痕一夜遍天涯。多情莫向空城望。
淡柳桥边，疏梅溪上。无人会得春来况。风光输与两鸳鸯，暖滩晴日眠相向。
踏莎行
昨日清明，今朝上巳。莺花著意催春事。东风不管倦游人，一齐吹过城南寺。
沂水行歌，兰亭修禊。韶光曾见风流士。而今临水漫含情，暮云目断空迢递。
踏莎行
晓树啼莺，晴洲落雁。酒旗风飐村烟淡。山田过雨正宜耕，畦塍处处春泉漫。
踏翠郊原，寻芳野涧。风流旧事嗟云散。楚山谁遣送愁来，夕阳回首青无限。
踏莎行
红上花梢，风传梅信。青春欲动群芳竞。林声鸟语带余寒，江光野色开游径。
乍雨还晴，暄寒不定。重门深院帘帷静。又还日日唤愁生，到谁准拟风流病。
踏莎行
柳絮风轻，梨花雨细。春阴院落帘垂地。碧溪影里小桥横，青帘市上孤烟起。
镜约关情，琴心破睡。轻寒漠漠侵鸳被。酒醒霞散脸边红，梦回山蹙眉间翠。
踏莎行
天质婵娟，妆光荡漾。御酥做出花模样。夭桃繁杏本妖妍，文鸳彩凤能偎傍。
艾绿浓香，鹅黄新酿。缘云清切歌声上。夜寒不近绣芙蓉，醉中只觉春相向。
踏莎行
映竹幽妍，临池娟靓。芳苞先暖香初娠。南枝微弄雪精神，东君早寄春音信。
奔月仙标，乘烟远韵。玉台粉点和酥凝。从来清瘦可禁寒，为谁早把霞衣褪。
踏莎行
粟玉玲珑，雍酥浮动。芳跗染得胭脂重。风前兰麝作香寒，枝头烟雪和春冻。
蜂翅初开，蜜房香弄。佳人寒睡愁和梦。鹅黄衫子茜罗裙，风流不与江梅共。
踏莎行
景泮冰檐，情回瑶草。副能守得春来到。管曾独自索春怜，而今觑著东风笑。
粉凝酥寒，云房睡觉。胭脂也不添些小。天真要与此花争，是伊占得春多少。
踏莎行
拨雪寻春，烧灯续昼。暗香院落梅开后。无端夜色欲遮春，天教月上官桥柳。
花市无尘，朱门如绣。娇云瑞雾笼星斗。沈香火冷小妆残，半衾轻梦浓如酒。
踏莎行
阶影红迟，柳苞黄遍。纤云弄日阴晴半。重帘不卷篆香横，小花初破春丛浅。
凤绣犹重，鸭炉长暖。屏山翠入江南远。醉轻梦短枕闲欹，绿窗窈窕风光转。
踏莎行
芳气霏微，薄衣料峭。何人正倚桃花笑。流红不出武陵溪，这回空与春风到。
尊俎全稀，风情终较。安仁老也谁知道。碧云无信失秦楼，旧时明月犹相照。
踏莎行
碧树阴圆，绿阶露满。金波潋滟堆瑶盏。行云会事不飞来，长空一片琉璃浅。
玉燕钗寒，藕丝袖冷。只应未倚阑干遍。随人全不似婵娟，桂花影里年年见。
踏莎行
一片花飞，青春已减。可堪南陌红千点。生憎杨柳要藏鸦，东风只遣横笳怨。
看定新巢，初怜语燕。游丝正把残英罥。酒尊也会不相违，风光本自同流转。
踏莎行
素景将阑，黄花初笑。登高一望秋天杳。邀宾携妓数能来，醉中赢得闲多少。
佳气氤氲，飞云缥缈。竹林更着清江绕。高歌屡舞莫催人，华筵直待华灯照。
踏莎行
画栋风生，绣筵花绕。层台胜日频高眺。清辉爽气自娱人，何妨称意开颜笑。
水碧无穷，山青未了。斜阳浦口归帆少。云鬓烟鬓只供愁，琵琶更作相思调。
踏莎行
玉露团花，金风破雾。高台与上晴空去。举杯相属看前山，烟中乱叠青无数。
皓齿明眸，肌香体素。恼人正在秋波注。因何欲雨又还晴，歌声遏得行云住。
踏莎行
二水中分，三山半落。风云气象通寥廓。少年怀古有新诗，清愁不是伤春作。
六代豪华，一时燕乐。从教雨打风吹却。与君携酒近阑干，月明满地天无幕。
踏莎行
淡月精神，疏梅风韵。粉香融脸胭脂润。袖痕犹带玉虬烟，六朝窄样裁宫锦。
眉黛分愁，眼波传信。酒阑画烛交红影。有期无定却瞋人，索强我早谙伊性。
踏莎行
梅倚江娥，日舒宫线。老人星唤群仙宴。泛杯玉友暖飞浮，堆盘金橘光零乱。
听命宽心，随缘适愿。痴狂赢取身长健。醉中等看碧桃春，尊前莫问蓬莱浅。
踏莎行
花涨藤江，草熏鸭步。锦帆兰棹分春去。二翁元是一溪云，暂为山北山南雨。
绿酒多斟，白须休觑。飞丹约定烟霞侣。与君先占赤城春，回桡早趁桃源路。
踏莎行
风翠轻翻，雾红深注。鸳鸯池畔双鱼树。合欢凤子也多情，飞来连理枝头住。
欲付浓愁，深凭尺素。戏鱼波上无寻处。教谁试与问花看，如何寄得香笺去。
踏莎行
燕子归来，梅花又落。缃桃雨后燕支薄。眼前先自许多愁，斜阳更在春池阁。
梦里新欢，年时旧约。日长院静空帘幕。几回猛待不思量，抬头又是思量著。
踏莎行
鹊报寒枝，鱼传尺素。晴香暗与风微度。故人还寄陇头梅，凭谁为作梅花赋。
柳外朱桥，竹边深坞。何时却向君家去。便须倩月与徘徊，无人留得花常住。
踏莎行
情似游丝，人如飞絮。泪珠阁定空相觑。一溪烟柳万丝垂，无因系得兰舟住。
雁过斜阳，草迷烟渚。如今已是愁无数。明朝且做莫思量，如何过得今宵去。
踏莎行
雪似梅花，梅花似雪。似和不似都奇绝。恼人风味阿谁知，请君问取南楼月。
记得旧时，探梅时节。老来旧事无人说。为谁醉倒为谁醒，到今犹恨轻离别。
踏莎行
霭霭朝云，矜春态度。楚宫梦断寻无路。欲将尊酒遣新愁，谁知引到愁深处。
不尽长江，无边细雨。只疑都把愁来做。西山总不解遮栏，随春直过东湖去。
踏莎行
如是我闻，金仙出世。一超直入如来地。慈悲方便济群生，端严妙相谁能比。
四众归依，悉皆欢喜。有情同赴龙华会。无忧帐里结良缘，么诃修哩修修哩。
踏莎行
客里光阴，伤离情味。玉觞未举心先醉。临岐莫怪苦留连，樯乌转处人千里。
恨写新声，云笺密寄。短封难尽心中事。凭君看取纸痕斑，分明总是离人泪。
踏莎行
落日归云，寒空断雁。吴波浅淡山平远。丹青写出在霜缣，佳人特地裁团扇。
渔艇孤烟，酒旗幽院。些儿景趣君休羡。五湖归去共扁舟，何如早早酬深愿。
踏莎行
水满青钱，烟滋翠葆。残英满地无人扫。先来羁思乱如云，无端更被春酲恼。
叠叠遥山，绵绵远道。凭阑满目唯芳草。莫惊青鬓点秋霜，卢郎已分愁中老。
踏莎行
玉质孤高，天姿明慧。了无一点尘凡气。白莲空殿锁幽芳，亭亭独占秋光里。
一切见闻，不可思议。我今有分亲瞻礼。愿垂方便济众生，他时同赴龙华会。
踏莎行
梦褥光宗，河东右族。向来到耳声华熟。游从两世记金兰，风流二阮居南北。
今夕何辰，相亲灯烛。一廛我愿依韦曲。长君未可赋骊驹，山人莫为蒲轮促。
踏莎行
我自山中，渔樵冷族。一丘一壑平生熟。朅来江海寄余生，心兵语阱频奔北。
九里灵河，十分光烛。分辉借润须邻曲。柳家兄弟莫瞋人，狂奴小户元低促。
踏莎行
位正三槐，光生九族。人间一梦黄粱熟。迩来荆楚地行仙，卜居深在延原北。
笑问从前，谁调玉烛。当筵鲍老那能曲。山中饮酒是生涯，欲归未果成烦促。
踏莎行
雁字书空，橘星垂槛。江天水墨秋光晚。香丝袅袅祝尧年，公庭锡宴挥金碗。
醉索蛮笺，狂吟象管。珠玑灿灿惊人眼。遏云更倩雪儿歌，从教拍碎红牙板。
踏莎行
罗幕风轻，水沈烟细。杯行笑拥东山妓。酬歌何惜锦缠头，清音暗绕梁尘起。
银甲弹筝，碧桃荐味。举觞飞白拚沈醉。花窗弄月晚归来，门迎蜡炬笙箫沸。
踏莎行
灯月交光，笙簧递响。繁华依旧升平样。心期休卜紫姑神，文章曾照青藜杖。
歌落梁尘，酒摇鳞浪。暂还南国同邀赏。明年侍辇向端门，却瞻日表青霄上。
踏莎行
凤翼双双，金泥细细。四弦斜抱拢纤指。紫檀香暖转春雷，嘈嘈切切声相继。
弱柳腰肢，轻云情思。曲中多少风流事。红牙拍碎少年心，可怜辜负尊前意。
踏莎行
朝锁烟霏，暮凝空翠。千峰迥立层霄外。阴晴变化百千般，丹青难写天然态。
人住山中，年华频改。山花落尽山长在。浮生一梦几多时，有谁得似青山耐。
踏莎行
一片闲云，山头初起。飘然直上虚空里。残虹收雨耸奇峰，春晴鹤舞丹霄外。
出岫无心，为霖何意。都缘行止难拘系。幽人心已与云闲，逍遥自在谁能累。
踏莎行
堪笑山中，春来风景。一声啼鸟烟林静。山泉风暖奏笙簧，山花雨过开云锦。
短棹桃溪，瘦藤兰径。独来独往乘幽兴。韶光回首即成空，及时乐取逍遥性。
踏莎行
人问山中，因何无暑。山堂恰在山深处。藤阴满地走龙蛇，泉声万壑鸣风雨。
且弄青松，休挥白羽。相逢况有烟霞侣。长天一任火云飞，夜凉踏月相将去。
踏莎行
秋入云山，物情潇洒。百般景物堪图画。丹枫万叶碧云边，黄花千点幽岩下。
已喜佳辰，更怜清夜。一轮明月林梢挂。松醪常与野人期，忘形共说清闲话。
踏莎行
身世浮沤，利名缰锁。省来万事都齐可。寻花时傍碧溪行，看云独倚青松坐。
云片飞飞，花枝朵朵。光阴且向闲中过。世间萧散更何人，除非明月清风我。
踏莎行
菊露晴黄，枫霜晚翠。重阳气候偏如此。异乡牢落怕登临，吾家落照飞云是。
举扇尘低，脱巾风细。灵苗医得人憔悴。灯前点检欠谁人，惟有断鸿知此意。
踏莎行
醉捻黄花，笑持白羽。秋江绿涨迷平楚。燕鸿曾寄去年书，汉皋不记来时路。
天际归舟，云中烟树。兰成憔悴愁难赋。香囊钿合忍重看，风裳水佩寻无处。
踏莎行
杨柳东风，海棠春雨。清愁冉冉无来处。曲径惊飞峡蝶丛，回塘冻湿鸳鸯侣。
舞彻霓裳，歌残金缕。蘼芜白芷愁烟渚。不识阳台梦里云，试听华表归来语。
踏莎行
旋葺荒园，初开小径。物华还与东风竞。曲槛晖晖落照明，高城冉冉孤烟暝。
柳色金寒，梅花雪静。道人随处成幽兴。一杯不惜小淹留，归期已理沧浪艇。
踏莎行
古屋丛祠，孤舟野渡。长年与客分携处。漠漠愁阴岭上云，萧萧别意溪边树。
我已北归，君方南去。天涯客里多岐路。须君早出瘴烟来，江南山色青无数。
踏莎行
桂岭南边，湘江东畔。三年两见生申旦。知君心地与天通，天教仙骨年年换。
趁此秋风，乘槎霄汉。看看黄纸书来唤。但令丹鼎汞频添，莫辞酒盏春无算。
踏莎行
柳暗披风，桑柔宿雨。一番绿遍江头树。莺花已过苦无多，看看又是春归去。
病酒情怀，光阴如许。闲愁俏没安排处。新来著意与兜笼，身心苦役伊知否。
踏莎行
树影将圆，林梢不动。汗珠挹透纱衣重。荷风忽送雨飞来，晚凉习习生幽梦。
珠箔高钩，瑶琴闲弄。移樽邀取婵娟共。今宵拚著醉眠呵，夜香闻早添金凤。
踏莎行
萱草斋阶，芭蕉弄叶。乱红点点团香蝶。过墙一阵海棠风，隔帘几处梨花雪。
愁满芳心，酒潮红颊。年年此际伤离别。不妨横管小楼中，夜阑吹断千山月。
踏莎行
钗凤摇金，髻螺分翠。铢衣稳束宫腰细。绿柔红小不禁风，海棠无力贪春睡。
剪水精神，怯春情意。霓裳一曲当时事。五陵年少本多情，为何特地添憔悴。
踏莎行
白雪开残，红云吹尽。园林新绿迷芳径。榆钱不解买青春，随风乱点苍苔晕。
紫燕飞忙，黄鹂声嫩。日长烟暖游蜂困。凭高念远思无穷，那堪宿酒厌厌病。
踏莎行
书册如仇，旧游浑讳。有怀不断人应异。千山上去梦魂轻，片帆似下蛮溪水。
已共酒杯，长坚海誓。见君忽忘花前醉。从来解事苦无多，不知解到毫芒未。
踏莎行
宿鹭栖身，飞鸿点泪，不堪更是重阳到。一襟无处著凄凉。倚栏看尽斜阳倒。
瘦减难丰，悲伤易老，淡觞消得黄花笑。画眉人去玉篦存，浓愁如黛凭谁扫。
踏莎行
秋色人家，夕阳洲渚。西风催过黄华渡。江烟引素忽飞来，水禽破暝双双去。
奔走红尘，栖迟羁旅。断肠犹忆江南句。白云低处雁回峰，明朝便踏潇湘路。
踏莎行
雅淡容仪，温柔情性。偏伊赋得多风韵。明眸剪水玉为肌，凤鞋弓小金莲衬。
相见虽频，欢娱无定。蛮笺写了凭谁问。坚心好事有成时，须教人道都相称。
踏莎行
猎猎霜风，濛濛晓雾。归来喜踏江南路。千林翠幄半红黄，试看青女工夫做。
茅舍疏篱，竹边低户。谁家酒滴真珠露。旋酤一醆破清寒，趁晴同过黄花渡。
踏莎行
燕燕轻盈，莺莺娇软。分明又向华胥见。夜长争得薄情知，春初早被相思染。
别后书辞，别时针线。离魂暗逐郎行远。淮南皓月冷千山，冥冥归去无人管。
踏莎行
鹗离风尘，燕辞门户。翩然举翮轻飞去。当初自恨探春迟，而今岂解留春住。
花不重开，萍难再聚。垂杨只管牵离绪。直饶云雨梦阳台，梦回依旧无寻处。
踏莎行
骤暖忽寒，送春迎夏。金沙过了酴醿谢。漏声款款日偏长，奇峰历历云如画。
幸有杯觞，堪同保社。棋如飞雹晴空下。六人酬唱已成编，他年遂水留佳话。
踏莎行
露湿冠巾，风生襟袖。月华耿耿明如昼。主人情意十分浓，阮咸横膝清音奏。
渐永更筹，新凉气候。穿针乞巧看看又。却怜相聚日无多，偷闲且可陪觞豆。
踏莎行
明月清风，绿尊红袖。厌厌夜饮胜如昼。虽然文字有余欢，也须闲把笙歌奏。
十雨如期，三秋届候。去年丰稔今年又。东阡西陌稼如云，笑他齐量区兼豆。
踏莎行
一撮精神，百般体态。兰心蕙性谁能赛。霎时不见早思量，许多日子如何睚。
我已安排，你须宁耐。看看重了鸳鸯债。此生永愿不分飞，傍人一任胡瞋怪。
踏莎行
自昔中元，多生上相。麒麟今又来天上。云衢虽未掇勋名，月评先已腾声望。
宝鼎浓熏，金翘绝唱。真珠百斛倾家酿。斯辰聊用祝龟龄，他年端合扶鸠杖。
踏莎行
春已经旬，历方换岁。六花依旧来呈瑞。细思残腊与新年，一般清绝元非二。
宿麦连云，遗蝗入地。坡仙有句谁能继。元宵此去日无多，会看霁色生和气。
踏莎行
雨意生凉，云容催暮。画楼人倚阑干处。柳边新月已微明，银潢隐隐疏星渡。
今古佳期，漫传牛女。一杯试与寻新句。幽怀冷眼是青山，旧欢往恨浑无据。
踏莎行
水减堤痕，秋生屐齿。瘦筇唤起登高意。翠烟微冷梦凄凉，黄花香晚人憔悴。
怀古风流，悲秋情味。紫萸劝入旗亭醉。玉人相见说新愁，可怜又湿西风泪。
踏莎行
花染烟香，柳摇风翠。春工写出清明意。翠湾还趁画船开，粉墙到处骄骢系。
歌唤红裙，酒招青旆，吟情又许春风醉。何妨日日烂芳游，今宵先向西城睡。
踏莎行
夜雨灯深，春风寒浅。梅姿雪态怜娇软。锦笺闲轴旧缄情，酒边一顾清歌遍。
玉局弹愁，冰弦写怨。几时纤手教重见。小楼低隔一街尘，为谁长恁巫山远。
踏莎行
云树参差，烟芜平远。沙头只欠飞来雁。西风方做一分秋，凄凉已觉难消遣。
窗底灯寒，怅前香暖。回肠偏学车轮转。剩衾闲枕自无眠，谯门更著梅花怨。
踏莎行
日月跳丸，光阴脱兔。登临不用深怀古。向来吹帽插花人，尽随残照西风去。
老矣征衫，飘然客路。炊烟三两人家住。欲携斗酒答秋光，山深无觅黄花处。
踏莎行
红药将残，绿荷初展。森森竹里闲庭院。一炉香烬一瓯茶，隔墙听得黄鹂啭。
陌上春归，水边人远。尽将前事思量遍。流光冉冉为谁忙，小桥伫立斜阳晚。
踏莎行
紫曲迷香，绿窗梦月。芳心如对春风说。蛮笺象管写新声，几番曾试琼壶觖。
庾信书愁，江淹赋别。桃花红雨梨花雪。周郎先自足风流，何须更拟秦箫咽。
踏莎行
豆雨空晴，桂花风静。碧虚飞上圆明镜。谁能唤起秃翁吟，祗应笑得嫦娥醒。
可奈良宵，不堪残境。强拚一醉偷光景。夜凉渐搅雪霜心，昏眵犹认山河影。
踏莎行
夜月楼台，夕阳庭院。都将前事思量遍。当初识面待寻常，争知识后情如线。
只怕梅梢，参横斗转。催人归去天涯远。断肠当在别离时，未曾说著肠先断。
踏莎行
命薄佳人，情钟我辈。海棠开后心如碎。斜风细雨不曾晴，倚阑滴尽胭脂泪。
恨不能开，开时又背。春寒只了房栊闭。待他晴后得君来，无言掩帐羞憔悴。
踏莎行
璧彩笼尘，金吾掠路。海风吹断楼台雾。无人知是上元时，一夜月明无著处。
早是禁烟，朝来冻雨。东风自放银花树。雪晴须有踏青时，不成也待明年去。
踏莎行
松偃成阴，荷香去暑。过溪似是东林路。不知宿昔有谁来，寺门同听催诗雨。
北马依风，凉蝉咽暮。城门半带东陵圃。江南不是米元晖，无人更得沧洲趣。
踏莎行
结客千金，醉春双玉。旧游宫柳藏仙屋。白头吟老茂陵西，清平梦远沈香北。
玉笛天津，锦囊昌谷。春红转眼成秋绿。重翻花外侍儿歌，休听酒边供奉曲。
踏莎行
远草情钟，孤花韵胜。一楼耸翠生秋暝。十年二十四桥春，转头明月箫声冷。
赋药才高，题琼语俊。蒸香压酒芙蓉顶。景留人去怕思量，桂窗风露秋眠醒。
踏莎行
选得官归，黄埃满面。难于奏赋明光殿。秋帆落日渡淮来，三杯酒浊凭谁劝。
旧日佳词，自吟一遍。绿袍不是嫦娥翦。红楼十里古扬州，无人为把珠帘卷。
踏莎行
蟾苑萧疏，云岩芳馥。仙娥寄种来溪曲。晓烟薰上古龙涎，西风展破黄金粟。
庾领未梅，陶园休菊。天教占取清香独。胆瓶枕畔两三枝，梦回疑在瑶台宿。
踏莎行
声迹随风，浪痕如霰。蓝桥路远无由见。黄昏肠断倚阑时，看看数尽南飞雁。
日理丝机，宵拈针线。春秋不管莺和燕。欲将心事诉佳期，回文直上金銮殿。
踏莎行
梅压宫妆，柳横眉黛。都将留得春光在。弄琴台上忽相逢，吹箫月下曾相待。
海燕春归，江鸿秋迈。到头总是恩和爱。佳期约在白云间，一团和气春如海。
踏莎行
柳未三眠，风才一讯。催人步屟吹笙径。可曾中酒似当时，如今却是看花病。
老愿春迟，愁嫌昼静。秋千院落寒犹剩。卷帘休问海棠开，相传燕子归来近。
踏莎行
清气崖深，斜阳木末。松风泉水声相答。光浮碗面啜先春，何须美酒吴姬压。
头上乌巾，鬓边白发。数间破屋从芜没。山中有此玉川人，相思一夜梅花发。
踏莎行
瑶草收香，琪花采汞。冰轮碾处芳尘动。竹炉汤暖火初红，玉纤调罢歌声送。
麾去茶经，袭藏酒颂。一杯清味佳宾共。从来采药得长生，蓝桥休被琼浆弄。
踏莎行
花引春来，手擎春住。芳心一点谁分付。微歌微笑蓦思量，瞥然抛与东流去。
带润偷拈，和香密护。归时自有留连处。不随烟水不随风，不教轻把刘郎误。
踏莎行
水落槎枯，田荒玉碎。夜兰秉烛惊相对。故家人物已无传，一灯却照清江外。
色展天机，光摇海贝。锦囊日月奚童背。重逢何处抚孤松，共吟风月西湖醉。
踏莎行
水际轻烟，沙边微雨。荷花芳草垂杨渡。多情移徙忽成愁，依稀恰是西湖路。
血染红笺，泪题锦句。西湖岂忆相思苦。只应幽梦解重来，梦中不识从何去。
踏莎行
解遣愁人，能添喜气。些儿好事先施力。画堂深处伴妖娆，绛纱笼里丹砂赤。
有艳难留，无根怎觅。几回不忍轻轻别。玉人曾向耳边言，花有信、人无的。
踏莎行
雁字成行，角声悲送。无端又作长安梦。青衫小帽这回来，安仁两鬓秋霜重。
孤馆灯残，小楼钟动。马蹄踏破前村冻。平生牵系为浮名，名垂万古知何用。
踏莎行
妖艳相偎，清香交喷。花王尤喜来亲迎。有如二女事唐虞，群芳休更夸相并。
小雨资娇，轻风借润。天应知我怜孤韵。莫惊岁岁有双葩，仪真自古风流郡。
踏莎行
十二封章，三千里路。当年走遍东西府。时人莫讶出都忙，官家送我归乡去。
三诏出山，一言悟主。古人料得皆虚语。太平朝野总多欢，江湖幸有宽闲处。
踏莎行
楚树芊绵，江云芜漫。晓风吹堕梅千片。惊禽飞去响春空，平沙月落光零乱。
人意伤离，物华惊换。武夷此去如天远。临分为我少留连，柳条独在江南岸。
踏莎行
阳复寒根，气回枯杆。前村昨夜梅初绽。谁言造化没偏颇，半开何独南枝暖。
素艳幽轻，清香远散。雪中岂恨和羹晚。不知何处误东君，至今不使春拘管。
踏莎行
兰斛藏香，梅瓶浸玉。炉烟半袅屏山曲。谁烧银烛照黄昏，有人正倚萧萧竹。
白雪歌翻，红牙板促。周郎自是难回目。禁寒不饮告推人，春风吹聚眉尖绿。
踏莎行
嵩峤云高，洛川波暖。举头乔木森无断。囗囗囗雨绝风尘，小桥频过春渠满。
囗囗离宫，囗棱斗焕。万家罗绮多游伴。囗囗囗囗自风囗，囗囗是处喧弦管。
踏莎行
蜡炬高高，龙烟细细。玉楼十二门初闭。疏帘不卷水晶寒，小屏半掩琉璃翠。
桃叶新声，榴花美味。南山宾客东山妓。利名不肯放人闲，忙中偷取工夫醉。
踏莎行
浓润侵衣，暗香飘砌。雨中花色添憔悴。凤鞋湿透立多时，不言不语厌厌地。
眉上新愁，手中文字。因何不倩鳞鸿寄。想伊只诉薄情人，官中谁管闲公事。
踏莎行
峻岳储灵，仙才命世。一枝便折东堂桂。丹霄岐路出蓬瀛，荀池便是翱翔地。
香吐金猊，樽浮绿蚁。笙歌燕喜簪缨贵。松椿愿副况廷心，临梅更待和羹味。
踏莎行
蘋叶烟深，荷花露湿。碧芦红蓼秋风急。采菱渡口日将沉，飞鸿楼上人空立。
彩凤难双，红绡暗泣。回纹未剪吴刀沥。梦云归处不留踪，厌厌一夜凉蟾入。
踏莎行
扫径花零，闭门春晚。恨长无奈东风短。起来消息探荼コ，雪条玉蕊都开遍。
晚月魂清，夕阳香远。故山别后谁拘管。多情於此更情多，一枝嗅罢还重捻。
踏莎行
星野涵辉，云峰环翠，南园迎腊开梅蕊。瑶台仙子笑相逢，金钗行里拚沉醉。
照乘骊珠，出闲天骥。相随寿母多年纪。春风侍宴宝花楼，五枝七叶都荣贵。
踏莎行
满满金杯，垂垂玉箸。离歌不放行人去。醉中扶上木兰船，醒来忘却桃源路。
带绾同心，钗分一股。断魂空草高唐赋。秋山万叠水云深，茫茫无著相思处。
踏莎行
元夕风光，中兴时候。东风著意催梅柳。谁家银字小笙簧，倚阑度曲黄昏后。
拨雪张灯，解衣贳酒。觚棱金碧闻依旧。明年何处看升平，景龙门下灯如昼。
踏莎行
雪意初浓，云情已厚。黄昏散尽扶头酒。不知墙外夜来梅，忍寒添得疏花否。
休更熏香，且同携手。从教策策轻寒透。亭儿直下玉生烟，暗香归去沾襟袖。
踏莎行
紫府延龄，瑶池开宴。人间好事都如愿。凤雏喜带桂宫香，东床镇压鸾台彦。
酒乏金杯，香飘龙篆。大家齐把瑶觞献。中兴天子急贤才，相期共入金銮殿。
踏莎行
月挂琼钩，日添绣线。骑花翻浪重帘卷。风传环佩晓珊珊，画堂羯鼓催开燕。
翠缕香凝，玉膏酒滟。仙翁莫诉玻璃满。凤衔丹诏下云电。千秋长在黄金殿。
踏莎行
照眼菱花，剪情菰叶。梦云吹散无踪迹。听郎言语识郎心，当时一点谁消得。
柳暗花明，萤飞月黑。临窗滴泪研残墨。合欢带上旧题诗，如今化作相思碧。
踏莎行
柳外寒轻，水边亭小。昨朝燕子归来了。天涯无数旧愁根，东风种得成芳草。
亭畔秋千，当时欢笑。香肌不满和衣抱。那堪别後更思量，春来瘦得知多少。
踏莎行
波暖芹汀，风香兰圃。清尘几点茸茸雨。画船丝竹载梁州，彩旗绳板欢游女。
修禊初三，禁烟百五。年华恰到风流处。一生只当百回春，一回春到休轻负。
踏莎行
蓂荚飞双，桂分缺二。金风已肃深秋意。萱庭戏彩恰称觞，蕊宫仙子天台裔。
鹤发童颜，龟龄福备。孩儿书额添三字。常将机训付儿孙，取青行拥潘舆待。
踏莎行
淡柳平芜，乱烟疏雨。雁声叫彻芦花渚。亭前落叶又西风，断送离怀无著处。
切切归期，盈盈尺素。断魂正在西兴渡。满船空载暮愁来，潮头一吼推将去。
踏莎行
不假牵丝，何劳刻木。天然容貌施妆束。把头全仗姓刘人，就中学写秦城筑。
伎俩优长，恢谐软熟。当场喝采醒群目。赠行无以表殷勤，特将谢意标芳轴。
渔家傲
塞下秋来风景异。衡阳雁去无留意。四面边声连角起。千嶂里。长烟落日孤城闭。
浊酒一杯家万里。燕然未勒归无计。羌管悠悠霜满地。人不寐。将军白发征夫泪。
渔家傲
巴子城头青草暮。巴山重叠相逢处。燕子占巢花脱树。杯且举。瞿塘水阔舟难渡。
天外吴门清霅路。君家正在吴门住。赠我柳枝情几许。春满缕。为君将入江南去。
渔家傲
画鼓声中昏又晓。时光只解催人老。求得浅欢风日好。齐揭调。神仙一曲渔家傲。
绿水悠悠天杳杳。浮生岂得长年少。莫惜醉来开口笑。须信道。人间万事何时了。
渔家傲
荷叶荷花相间斗。红娇绿嫩新妆就。昨日小池疏雨后。铺锦绣。行人过去频回首。
倚遍朱阑凝望久。鸳鸯浴处波文皱。谁唤谢娘斟美酒。萦舞袖。当筵劝我千长寿。
渔家傲
荷叶初开犹半卷。荷花欲拆犹微绽。此叶此花真可羡。秋水畔。青凉伞映红妆面。
美酒一杯留客宴。拈花摘叶情无限。争奈世人多聚散。频祝愿。如花似叶长相见。
渔家傲
杨柳风前香百步。盘心碎点真珠露。疑是水仙开洞府。妆景趣。红幢绿盖朝天路。
小鸭飞来稠闹处。三三两两能言语。饮散短亭人欲去。留不住。黄昏更下萧萧雨。
渔家傲
粉笔丹青描未得。金针彩线功难敌。谁傍暗香轻采摘。风渐渐。船头解散双鸂鶒。
夜雨染成天水碧。朝阳借出胭脂色。欲落又开人共惜。秋气逼。盘中已见新莲菂。
渔家傲
叶下眠未稳。风翻露飐香成阵。仙女出游知远近。羞借问。饶将绿扇遮红粉。
一掬蕊黄沾雨润。天人乞与金英嫩。试折乱条醒酒困。应有恨。芳心拗尽丝无尽。
渔家傲
罨画溪边停彩舫。仙娥绣被呈新样。飒飒风声来一饷。愁四望。残红片片随波浪。
琼脸丽人青步障。风牵一袖低相向。应有锦鳞闲倚傍。秋水上。时时绿柄轻摇扬。
渔家傲
宿蕊斗攒金粉闹。青房暗结蜂儿小。敛面似啼开似笑。天与貌。人间不是铅华少。
叶软香清无限好。风头日脚乾催老。待得玉京仙子到。凭向道。红颜只合长年少。
渔家傲
脸傅朝霞衣剪翠。重重占断秋江水。一曲采莲风细细。人未醉。鸳鸯不合惊飞起。
欲摘嫩条嫌绿刺。闲敲画扇偷金蕊。半夜月明珠露坠。多少意，红腮点点相思泪。
渔家傲
越女采莲江北岸。轻桡短棹随风便。人貌与花相斗艳。流水慢，时时照影看妆面。
莲叶层层张绿伞。莲房个个垂金盏。一把藕丝牵不断。红日晚。回头欲去心撩乱。
渔家傲
粉面啼红腰束素。当年拾翠曾相遇。密意深情谁与诉。空怨慕，西池夜夜风兼露。
池上夕阳笼碧树。池中短棹惊微雨。水泛落英何处去。人不语，东流到了无停住。
渔家傲
幽鹭慢来窥品格。双鱼岂解传消息。绿柄嫩香频采摘。心似织。条条不断谁牵役。
粉泪暗和清露滴。罗衣染尽秋江色。对面不言情脉脉。烟水隔。无人说似长相忆。
渔家傲
楚国细腰元自瘦。文君腻脸谁描就。日夜声声催箭漏。昏复昼。红颜岂得长如旧。
醉折嫩房和蕊嗅。天丝不断清香透。欲傍小阑凝坐久。风满袖。西池月上人归后。
渔家傲
嫩绿堪裁红欲绽。蜻蜓点水鱼游畔。一霎雨声香四散。风飐乱。高低掩映千千万。
总是调零终有恨。能无眼下生留恋。何似折来妆粉面。勤看玩。胜如落尽秋江岸。
渔家傲
一派潺湲流碧涨。新亭四面山相向。翠竹岭头明月上。迷俯仰。月轮正在泉中漾。
更待高秋天气爽。菊花香里开新酿。酒美宾嘉真胜赏。红粉唱。山深分外歌声响。
渔家傲
十月小春梅蕊绽。红炉画阁新装遍。锦帐美人贪睡暖。羞起晚。玉壶一夜冰澌满。
楼上四垂帘不卷。天寒山色偏宜远。风急雁行吹字断。红日短。江天雪意云撩乱。
渔家傲
四纪才名天下重。三朝构厦为梁栋。定册功成身退勇。辞荣宠。归来白首笙歌拥。
顾我薄才无可用。君恩近许归田垅。今日一觞难得共。聊对捧。官奴为我高歌送。
渔家傲
暖日迟迟花袅袅。人将红粉争花好。花不能言惟解笑。金壶倒。花开未老人年少。
车马九门来扰扰。行人莫羡长安道。丹禁漏声衢鼓报。催昏晓。长安城里人先老。
渔家傲
红粉墙头花几树。落花片片和惊絮。墙外有楼花有主。寻花去。隔墙遥见秋千侣。
绿索红旗双彩柱。行人只得偷回顾。肠断楼南金锁户。天欲暮。流莺飞到秋千处。
渔家傲
花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。
花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。
渔家傲
叶有清风花有露。叶笼花罩鸳鸯侣。白锦顶丝红锦羽。莲女妒。惊飞不许长相聚。
日脚沈红天色暮。青凉伞上微微雨。早是水寒无宿处。须回步。枉教雨里分飞去。
渔家傲
荷叶田田青照水。孤舟挽在花阴底。昨夜萧萧疏雨坠。悉不寐。朝来又觉西风起。
雨摆风摇金蕊碎。合欢枝上香房翠。莲子与人长厮类。无好意。年年苦在中心里。
渔家傲
叶重如将青玉亚。花轻疑是红绡挂。颜色清新香脱洒。堪长价。牡丹怎得称王者。
雨笔露笺匀彩画。日炉风炭薰兰麝。天与多情丝一把。谁厮惹。千条万缕萦心下。
渔家傲
粉蕊丹青描不得。金针线线功难敌。谁傍暗香轻采摘。风淅淅。船头触散双鸂鶒。
夜雨染成天水碧。朝阳借出胭脂色。欲落又开人共惜。秋气逼。盘中已见新荷的。
渔家傲
喜鹊填河仙浪浅。云軿早在星桥畔。街鼓黄昏霞尾暗。炎光敛。金钩侧倒天西面。
一别经年今始见。新欢往恨知何限。天上佳期贪眷恋。良宵短。人间不合催银箭。
渔家傲
乞巧楼头云幔卷。浮花催洗严妆面。花上蛛丝寻得遍。颦笑浅。双眸望月牵红线。
奕奕天河光不断。有人正在长生殿。暗付金钗清夜半。千秋愿。年年此会长相见。
渔家傲
别恨长长欢计短。疏钟促漏真堪怨。此会此情都未半。星初转。鸾琴凤乐匆匆卷。
河鼓无言西北盼。香蛾有恨东南远。脉脉横波珠泪满。归心乱。离肠便逐星桥断。
渔家傲
九日欢游何处好。黄花万蕊雕阑绕。通体清香无俗调。天气好。烟滋露结功多少。
日脚清寒高下照。宝钉密缀圆斜小。落叶西园风袅袅。催秋老。丛边莫厌金尊倒。
渔家傲
青女霜前催得绽。金钿乱散枝头遍。落帽台高开雅宴。芳尊满。挼花吹在流霞面。
桃李三春虽可羡。莺来蝶去芳心乱。争似仙潭秋水岸。香不断。年年自作茱萸伴。
渔家傲
露裛娇黄风摆翠。人间晚秀非无意。仙格淡妆天与丽。谁可比。女真装束真相似。
筵上佳人牵翠袂。纤纤玉手挼新蕊。美酒一杯花影腻。邀客醉。红琼共作熏熏媚。
渔家傲
对酒当歌劳客劝。惜花只惜年华晚。寒艳冷香秋不管。情眷眷。凭栏尽日愁无限。
思抱芳期随寒雁。悔无深意传双燕。怅望一枝难寄远。人不见。楼头望断相思眼。
渔家傲
正月斗杓初转势。金刀剪彩功夫异。称庆高堂欢幼稚。看柳意。偏从东面春风至。
十四新蟾圆尚未。楼前乍看红灯试。冰散绿池泉细细。鱼欲戏。园林已是花天气。
渔家傲
二月春耕昌杏密。百花次第争先出。惟有海棠梨第一。深浅拂。天生红粉真无匹。
画栋归来巢未失。双双款语怜飞乙。留客醉花迎晓日。金盏溢。却忧风雨飘零疾。
渔家傲
三月清明天婉娩。晴川祓禊归来晚。况是踏青来处远。犹不倦。秋千别闭深庭院。
更值牡丹开欲遍。酴醿压架清香散。花底一尊谁解劝。增眷恋。东风回晚无情绊。
渔家傲
四月园林春去后。深深密幄阴初茂。折得花枝犹在手。香满袖。叶间梅子青如豆。
风雨时时添气候。成行新笋霜筠厚。题就送春诗几首。聊对酒。樱桃色照银盘溜。
渔家傲
五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。
正是浴兰时节动。菖蒲酒美清尊共。叶里黄鹂时一弄。犹瞢忪。等闲惊破纱窗梦。
渔家傲
六月炎天时霎雨。行云涌出奇峰露。沼上嫩莲腰束素。风兼露。梁王宫阙无烦暑。
畏日亭亭残蕙炷。傍帘乳燕双飞去。碧碗敲冰倾玉处。朝与暮。故人风快凉轻度。
渔家傲
七月新秋风露早。渚莲尚拆庭梧老。是处瓜华时节好。金尊倒。人间彩缕争祈巧。
万叶敲声凉乍到。百虫啼晚烟如扫。箭漏初长天杳杳。人语悄。那堪夜雨催清晓。
渔家傲
八月秋高风历乱。衰兰败芷红莲岸。皓月十分光正满。清光畔。年年常愿琼筵看。
社近愁看归去燕。江天空阔云容漫。宋玉当时情不浅。成幽怨。乡关千里危肠断。
渔家傲
九月霜秋秋已尽。烘林败叶红相映。惟有东篱黄菊盛。遗金粉。人家帘幕重阳近。
晓日阴阴晴未定。授衣时节轻寒嫩。新雁一声风又劲。云欲凝。雁来应有吾乡信。
渔家傲
十月小春梅蕊绽。红炉画阁新装遍。鸳帐美人贪睡暖。梳洗懒。玉壶一夜轻澌满。
楼上四垂帘不卷。天寒山色偏宜远。风急雁行吹字断。红日晚。江天雪意云撩乱。
渔家傲
二月春期看已半。江边春色青犹短。天气养花红日暖。深深院。真珠帘额初飞燕。
渐觉衔杯心绪懒。酒侵花脸娇波慢。一捻闲愁无处遣。牵不断。游丝百尺随风远。
渔家傲
三月芳菲看欲暮。胭脂泪洒梨花雨。宝马绣轩南陌路。笙歌举。踏青斗草人无数。
强欲留春春不住。东皇肯信韶容故。安得此身如柳絮。随风去。穿帘透幕寻朱户。
渔家傲
四月芳林何悄悄。绿阴满地青梅小。南陌采桑何窈窕。争语笑。乱丝满腹吴蚕老。
宿酒半醒新睡觉。皱莺相语匆匆晓。惹得此情萦寸抱。休临眺。楼头一望皆芳草。
渔家傲
五月薰风才一信。初荷出水清香嫩。乳燕学飞帘额峻。谁借问。东邻期约尝佳酝。
漏短日长人乍困。裙腰减尽柔肌损。一撮眉尖千叠恨。慵整顿。黄梅雨细多闲闷。
渔家傲
六月炎蒸何太盛。海榴灼灼红相映。天外奇峰千掌回。风影定。汉宫圆扇初成咏。
珠箔初褰深院静。绛绡衣窄冰肤莹。睡起日高堆酒兴。厌厌病。宿酲和梦何时醒。
渔家傲
七月芙蓉生翠水。明霞拂脸新妆媚。疑是楚宫歌舞妓。争宠丽。临风起舞夸腰细。
乌鹊桥边新雨霁。长河清水冰无地。此夕有人千里外。经年岁。犹嗟不及牵牛会。
渔家傲
八月微凉生枕簟。金盘露洗秋光淡。池上月华开宝鉴。波潋滟。故人千里应凭槛。
蝉树无情风苒苒。燕归碧海珠帘掩。沈臂昌霜潘鬓减。愁黯黯。年年此夕多悲感。
渔家傲
九月重阳还又到。东篱菊放金钱小。月下风前愁不少。谁语笑。吴娘捣练腰肢袅。
槁叶半轩慵更扫。凭阑岂是闲临眺。欲向南云新雁道。休草草。来时觅取伊消耗。
渔家傲
十月轻寒生晚暮。霜华暗卷楼南树。十二阑干堪倚处。聊一顾。乱山衰草还家路。
悔别情怀多感慕。胡笳不管离心苦。犹喜清宵长数鼓。双绣户。梦魂尽远还须去。
渔家傲
律应黄钟寒气苦。冰生玉水云如絮。千里乡关空倚慕。无尺素。双鱼不食南鸿渡。
把酒遣愁愁已去。风摧酒力愁还聚。却忆兽炉追旧处。头懒举。炉灰剔尽痕无数。
渔家傲
腊月年光如激浪。冻云欲折寒要向。谢女雪诗真绝唱。无比况。长堤柳絮飞来往。
便好开尊夸酒量。酒阑莫遣笙歌放。此去青春都一饷。休怅望。瑶林即日堪寻访。
渔家傲
为爱莲房都一柄。双苞双蕊双红影。雨势断来风色定。秋水静。仙郎彩女临鸾镜。
妾有容华君不省。花无恩爱犹相并。花却有情人薄幸。心耿耿。因花又染相思病。
渔家傲
昨日采花花欲尽。隔花闻道潮来近。风猎紫荷声又紧。低难奔。莲茎刺惹香腮损。
一缕艳痕红隐隐。新霞点破秋蟾晕。罗袖挹残心不稳。羞人问。归来剩把胭脂衬。
渔家傲
一夜越溪秋水满。荷花开过溪南岸。贪采嫩香星眼慢。疏回眄。郎船不觉来自畔。
罢采金英收玉腕。回身急打船头转。荷叶又浓波又浅。无方便。教人只得抬娇面。
渔家傲
近日门前溪水涨。郎船几度偷相访。船小难开红斗帐。无计向。合欢影里空惆怅。
愿妾身为红菡萏。年年生在秋江上。重愿郎为花底浪。无隔障。随风逐雨长来往。
渔家傲
妾解清歌并巧笑。郎多才俊兼年少。何事抛儿行远道。无音耗。江头又绿王孙草。
昔日采花呈窈窕。玉容长笑花枝老。今日采花添懊恼。伤怀抱。玉容不及花枝好。
渔家傲
疏雨才收淡泞天。微云绽处月婵娟。寒雁一声人正远。添幽怨。那堪往事思量遍。
谁道绸缪两意坚。水萍风絮不相缘。舞鉴鸾肠虚寸断。芳容变。好将憔悴教伊见。
渔家傲
灯火已收正月半。山南山北花撩乱。闻说洊亭新水漫。骑款段。穿云入坞寻游伴。
却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。
渔家傲
平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。
午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。
渔家傲
千古龙蟠并虎踞。从公一吊兴亡处。渺渺斜风吹细雨。芳草渡。江南父老留公住。
公驾飞车凌彩雾。红鸾骖乘青鸾驭。却讶此洲名白鹭。非吾侣。翩然欲下还飞去。
渔家傲
送客归来灯火尽。西楼淡月凉生晕。明日潮来无定准。潮来稳。舟横渡口重城近。
江水似知孤客恨。南风为解佳人愠。莫学时流轻久困。频寄问。钱塘江上须忠信。
渔家傲
皎皎牵牛河汉女。盈盈临水无由语。望断碧云空日暮。无寻处。梦回芳草生春浦。
鸟散余花纷似雨，汀洲苹老香风度。明月多情来照户。但揽取。清光长送人归去。
渔家傲
一曲阳关情几许。知君欲向秦川去。白马皂貂留不住。回首处。孤城不见天霖雾。
到日长安花似雨。故关杨柳初飞絮。渐见靴刀迎夹路。谁得似。风流膝上王文度。
渔家傲
些小白须何用染。几人得见星星点。作郡浮光虽似箭。君莫厌。也应胜我三年贬。
我欲自嗟还不敢。向来三郡宁非忝。婚嫁事稀年冉冉。知有渐。千钧重担从头减。
渔家傲
临水纵横回晚鞚。归来转觉情怀动。梅笛烟中闻几弄。秋阴重。西山雪淡云凝冻。
美酒一杯谁与共。尊前舞雪狂歌送。腰跨金鱼旌旆拥。将何用。只堪妆点浮生梦。
渔家傲
洗尽秋容天似莹。星稀月淡人初静。策杖萦纡寻远径。披昏暝。堤边犊母闲相并。
遥想去舟魂欲凝。一番佳思从谁咏。憔悴归来如独醒。知何境。沈沈但觉烟村迥。
渔家傲
三十年来无孔窍。几回得眼还迷照。一见桃花参学了。呈法要。无弦琴上单于调。
摘叶寻枝虚半老。拈花特地重年少。今后水云人欲晓。非玄妙。灵云合破桃花笑。
渔家傲
忆昔药山生一虎。华亭船上寻人渡。散却夹山拈坐具。呈见处。繁驴橛上合头语。
千户垂丝君看取。离钩三寸无生路。蓦口一桡亲子父，犹回顾。瞎驴丧我儿孙去。
渔家傲
百丈峰头开古镜。马驹踏杀重苏醒。接得古灵心眼净。光炯炯。归来藏在袈裟影。
好个佛堂佛不圣。祖师沈醉犹看镜。却与斩新提祖令。方猛省。无声三昧天皇饼。
渔家傲
荡漾生涯身已老。短蓑箬笠扁舟小。深入水云人不到。吟复笑。一轮明月长相照。
谁谓阿师来问道。一桡直与传心要。船子踏翻才是了。波渺渺。长鲸万古无人钓。
渔家傲
门外平湖新雨过。碧烟一抹鸥飞破。水木细将秋色做。云影堕。满溪芦荻西风大。
沙嘴渔舟来个个。霜鳞入脍炊香糯。歌罢沧浪谁与和。闲不那。茅檐独对青山坐。
渔家傲
江上凉飔情绪燠。片云消尽明团玉。水色山光相与绿。烟树簇。移舟旋旁渔灯宿。
风外何人吹紫竹。梦中听是飞鸾曲。叶落枫林声蔌蔌。幽兴触。明朝相约骑黄鹄。
渔家傲
刚过淮流风景变。飞沙四面连天卷。霜拆冻髭如利剪。情莫遣。素衣一任缁尘染。
回首家山云渐远。离肠暗逐车轮转。古木荒烟鸦点点。人不见。平原落日吟羌管。
渔家傲
昔日丹阳行乐里。紫金浮玉临无地。宝阁化成弥勒世。龙宫对。时时更有天花坠。
浩渺一天秋水至，鲸鲵鼓鬣连山沸。员峤岱舆更赑屃。无根蒂。莫教龙伯邦人戏。
渔家傲
一舸姑苏风雨疾。吴笺满载红犹湿。色润朝花光触日。人未识。街南小阮应先得。
青入柳条初著色。溪梅已露春消息。拟作新词酬帝力。轻落笔。黄秦去后无强敌。
渔家傲
灰暖香融销永昼。蒲萄架上春藤秀。曲角栏干群雀斗。清明后。风梳万缕亭前柳。
日照钗梁光欲溜。循阶竹粉沾衣袖。拂拂面红如著酒。沈吟久。昨宵正是来时候。
渔家傲
几日轻阴寒测测。东风急处花成积。醉踏阳春怀故国。归未得。黄鹂久住如相识。
赖有蛾眉能暖客。长歌屡劝金杯侧。歌罢月痕来照席。贪欢适。帘前重露成涓滴。
渔家傲
秋水无痕清见底。蓼花汀上西风起，一叶小舟烟雾里。兰棹舣，柳条带雨穿双鲤。
自叹直钩无处使。笛声吹彻云山翠，鲙落霜刀红缕细，新酒美。醉来独枕莎衣睡。
渔家傲
浦口潮来沙尾涨。危樯半落帆游漾，水调不知何处唱。风淡荡。鳜鱼吹起桃花浪。
雪尽小桥梅总放。层楼一任愁人上。万里长安回首望。山四向。澄江日色如春酿。
渔家傲
年少莫寻潜玉老。无才无艺烦君笑。暖过茅檐霜日晓。休起早。竹间尽日无人到。
别径小峰孤碧峭。曲沟浅浸寒清绕。此老相看情不少。浑忘了。浑教忘了长安道。
渔家傲
恰则小庵贪睡著。不知风撼梅花落。一点儿春吹去却。香约略。黄蜂犹抱红酥萼。
绕遍寒枝添索寞。却穿竹径随孤鹤。守定微官真个错。从今莫。从今莫负云山约。
渔家傲
鬓底青春留不住。功名薄似风前絮。何似瓮头春没数。都占取。只消一纸长门赋。
寒日半窗桑柘暮。倚阑目送繁云去。却欲载书寻旧路。烟深处。杏花菖叶耕春雨。
渔家傲
岩壑萦回云水窟。林深路断迷烟客。茅屋数椽携杖舄。人寂寂。侵檐万个琅玕碧。
倦客羁怀清似涤。更无一点飞埃迹。溪涨慢流过几席。寒湜湜。凫鹥点破琉璃色。
渔家傲
叠叠云山供四顾。簿书忙里偷闲去。心远地偏陶令趣。登览处。清幽疑是斜川路。
野蔌溪毛供饮具。此身甘被烟霞痼。兴尽碧云催日暮。招晚渡。遥遥一叶随鸥鹭。
渔家傲
从古荆溪名胜地。溪光万顷琉璃翠。极望荷花三十里。香喷鼻。我舟日在花间舣。
向晚余霞收散绮。遥山抹黛天如水。满引一尊明月里。微风起。萧然真在华胥氏。
渔家傲
郊外春和宜散步。百花枝上初凝露。福地神仙多外府。藏奇趣。幽寻历遍溪边路。
薄宦浮家无定处。萍飘梗泛前人语。与子未须乡国去。来同住。且看群岫烟中雨。
渔家傲
草草开尊资一笑。微生病苦随缘了。友义交情如地厚。心相照。今人莫遣前人诮。
灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。
渔家傲
水上落红时片片。江头雪絮飞缭乱。渺渺碧波天漾远。平沙暖。花风一阵萍香满。
晚来醉著无人唤。残阳已在青山半。睡觉只疑花改岸。抬头看。元来弱缆风吹断。
渔家傲
谁转琵琶弹侧调。征尘万里伤怀抱。客散黄昏庭院悄。灯相照。春寒燕子归来早。
可惜韶光虚过了。多情人已非年少。只恐莺啼春又老。知音少。人间何处寻芳草。
渔家傲
鉴水稽山尘不染。归来贺老身强健。有客跨鲸游汗漫。留羽扇。玉船取酒青鸾劝。
莫恨飞花容易散。仙家风味何曾减。春色一壶丹九转。堪为伴。雕梁幸有轻盈燕。
渔家傲
畏暑闲寻湖上径。雨丝断送凉成阵。风里芙蓉斜不整。沈红影。约回萍叶波心静。
催唤吴姬迎小艇。妆花烛焰明相映。饮到夜阑人却醒。风雨定。欲归更把阑干凭。
渔家傲
遇坎乘流随分了。鸡虫得失能多少。儿辈雌黄堪一笑。堪一笑。鹤长凫短从他道。
几度秋风吹梦到。花姑溪上人空老。唤取扁舟归去好。归去好。孤篷一枕秋江晓。
渔家傲
月黑波翻江浩渺。扁舟系缆垂杨杪。渔网横江灯火闹。红影照。分明赤壁回惊棹。
风静云收天似扫。梦疑身在三山岛。浮世功名何日了。从醉倒。柁楼红日千岩晓。
渔家傲
休惜骑鲸人已远。风流都被仍云占。腰下锦条缠宝剑。光闪焰。人间莫作牛刀看。
见说河阳花满县。相邀更约疏狂伴。幸有小蛮开小燕。须少款。玉堂此去知非晚。
渔家傲
月黑天寒花欲睡。移灯影落清尊里。唤醒妖红明晚翠。如有意。嫣然一笑知谁会。
露湿柔柯红压地。羞容似替人垂泪。著意西风吹不起。空绕砌。明年花共谁同醉。
渔家傲
木落霜清秋色霁。菊苞渐吐金英碎。佳节不随东去水。谁得会。黄花开日重阳至。
三径旧栽烟水外。故园凝望空流泪。香色向人如有意。挼落蕊。金尊满满从教醉。
渔家傲
雪里已知春信至。寒梅点缀琼枝腻。香脸半开娇旖旎。当庭际。玉人浴出新妆洗。
造化可能偏有意。故教明月玲珑地。共赏金尊沈绿蚁。莫辞醉。此花不与群花比。
渔家傲
天接云涛连晓雾。星河欲转千帆舞。仿佛梦魂归帝所。闻天语。殷勤问我归何处。
我报路长嗟日暮。学诗谩有惊人句。九万里风鹏正举。风休住。蓬舟吹取三山去。
渔家傲
小院悠悠春未远。牡丹昨夜开犹浅。珍重使君帘尽卷。风欲转。绿阴掩映栏干晚。
记得旧时清夜短。洛阳芳讯时相伴。一朵姚黄鬆髻满。情未展。新来衰病无人管。
渔家傲
臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。
岁月川流难把玩。平生万事思量遍。但对割愁山似剑。聊自劝。东坡海岛犹三见。
渔家傲
圃蕙庭桐雕大半。西风不借行人便。不用留题明月观。西园宴。颜酡浪说觞无算。
万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。
渔家傲
侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。
满目平芜无足玩。南冠未税徒增叹。万里庭闱安否断。形魄散。此身何暇穷游观。
渔家傲
海角秋高风力骤。楼台四面山容瘦。季子貂裘寒欲透。悬弧昼。高歌棣萼聊卮酒。
且共追欢宽白首。清闲赢得身长久。世上功名翻覆手。为君寿。腰间要看悬金斗。
渔家傲
往事闲思人共怕。十年塞上烟尘亚。百万铁衣驰铁马。都弄罢。八风断送归莲社。
卖药得钱休教化。归来醉卧蜗牛舍。一颗明珠元不夜。非待借。神光穿透诸天下。
渔家傲
今日山头云欲举。青蛟素凤移时舞。行到石桥闻细雨。听还住。风吹却过溪西去。
我欲寻诗宽久旅。桃花落尽春无所。渺渺篮舆穿翠楚。悠然处。高林忽送黄鹂语。
渔家傲
钓笠披云青障绕。橛头细雨春江渺。白鸟飞来风满棹。收纶了。渔童拍手樵青笑。
明月太虚同一照。浮家泛宅忘昏晓。醉眼冷看城市闹。烟波老。谁能惹得闲烦恼。
渔家傲
楼外天寒山欲暮。溪边雪后藏云树。小艇风斜沙觜露。流年度。春光已向梅梢住。
短梦今宵还到否。苇村四望知何处。客里从来无意绪。催归去。故园正要莺花主。
渔家傲
寒食西郊湖畔路。天低野阔山无数。路转斜冈花满树。丝吹雨。南枝占得春光住。
藉草携壶花底去。花飞酒面香浮处。老手调羹当独步。须记取。坐中都是芳菲侣。
渔家傲
闻道庐山横广泽。晴空万顷波涛白。上有至人营窟宅。经游客。古今多是烟霞谪。
一钵上人轻六翮。选场要射如来策。点化黄金非妙药。难堪酌。三生一口都吞却。
渔家傲
昨夜山空流石乳。道人妙手亲拈取。未欲凌云归洞府。清风举。大千一叶同掀舞。
笑把须弥挝破鼓。东山云作西山雨。我欲住庵无拄斧。君相许。三更明月湖心午。
渔家傲
潦倒瞿昙饶口悄。拈花冤道头陀笑。鸡足山中眠未觉。谁知道。至今功业犹分剖。
唇口周遮何日了。禅床四面藤萝绕。有个路头君试讨。梅花老。南园蝴蝶飞芳草。
渔家傲
高绊袈裟挑纸帔。一杯茶罢成行计。路入庐山风细细。轻弹指。百千三昧俱游戏。
法椅何曾烧两臂。谁知纸上无穷意。欲识普贤真实际。齁齁地。小炉雪夜和衣睡。
渔家傲
顶上铁轮飞火焰。防身细按威神剑。体用双行谁敢觇。光闪闪。何须更把茶林撼。
衲子家风存古俭。一条概栗如天堑。粥鼓未鸣灯火暗。无恩念。断崖古木横藤簟。
渔家傲
落月杜鹃啼未了。粥鱼忽报千山晓。笠子盖头衣钵少。穿林表。回头高刹空中小。
官路旧多林木绕。露浓花蕊皆颠倒。渡水登山排草草。庐山好。香炉峰下湖波渺。
渔家傲
风揭珠帘寒乍透。青娥不住添香兽。火暖画檐鸣线溜。人醉后。锦堂丝竹烘残昼。
势合湖山增地厚。孤高但觉修篁瘦。回策如萦今在手。骄马骤。吾家金埒新编就。
渔家傲
岩电晶荧君未老。看看门外锋车到。一点眉间黄色好。人尽道。从今次第登三少。
左右青娥来巧笑。注唇涂额新妆了。斜插梅花仍斗妙。歌窈窕。醉来容我相嘲傲。
渔家傲
岁月漂流人易老。东郊又报春来到。梅靥柳眉还斗好。君信道。衰颜得酒重年少。
对酒邀宾同燕笑。莫教虚过芳菲了。咳唾珠玑夸笔妙。人窈窕。新声倾坐渔家傲。
渔家傲
灯火熙熙来稚老。喜逢灯夕都齐到。花市绮楼随处好。人竞道。今年天气常年少。
五马行游还坐笑。公堂帘卷东风了。箫鼓喧阗歌舞妙。人窈窕。也应引动南窗傲。
渔家傲
系国安危还故老。鹤书赴陇行当到。多谢不遗敦雅好。应信道。年高德劭如公少。
尊酒论文聊一笑。肯将苦语夸危了。落笔君房天下妙。环窈窕。清歌一曲渔家傲。
渔家傲
爵齿俱尊惟此老。诗词笔力谁能到。奇字古文仍笃好。须信道。如公宁复忧才少。
剩费黄金应买笑。穷通得丧都忘了。坐对瑶觞看舞妙。携窈窕。南窗聊得渊明傲。
渔家傲
老老恩波今及老。诏书前日新颁到。视膳慈宁先嗜好。隆孝道。慕逾五十前王少。
想见天颜温色笑。东朝上寿称觞了。易俗功深神且妙。来窈窕。德齐任姒消骄傲。
渔家傲
昨日小春才得信。明宵新月初生晕。又对寿觞斟九酝。香成阵。欢声点破梅梢粉。
琪树长青资玉润。鸳鸯不老眠沙稳。此去期程知远近。君休问。山河有尽情无尽。
渔家傲
菊暗荷枯秋已满。枨黄橘绿冬初暖。草草杯盘成小宴。殷勤劝。尊前莫遣霞觞浅。
两鬓从教霜点半。人生最要长为伴。举酒岂徒称寿算。深深愿。来年更看门风换。
渔家傲
梅晕渐开红蜡垒。菊篱尚耀黄金蕊。正是小春风物美。宜家喜。生朝颜巷犹和气。
古鼎氤氲云缕细。霞觞潋滟红鳞起。听取殷勤歌里意。千秋气。北堂同我供甘旨。
渔家傲
事事无心闲散惯。有时独坐溪桥畔。雨密波平鱼曼衍。鱼曼衍。轮轻钓细随风卷。
忆昔故人为侣伴。而今怎奈成疏间。水远山长无计见。无计见。投竿顿觉肠千断。
渔家傲
春恨不禁听杜宇。买舟忽觅东鄞路。一笑轻帆同野渡。频回顾。吴山越岫俱眉妩。
何事匆匆分袂去。夫君小隐临烟渚。明夜月华来行坞。相思处。还应梦属清江舻。
渔家傲
名利场中空扰扰。十年南北东西道。依旧缘山尘扑帽。空懊恼。羡他陶令归来早。
归去来兮秋已杪。菊花又绕东篱好。有酒一尊开口笑。虽然老。玉山犹解花前倒。
渔家傲
西去征鸿东去水。几重别恨千山里。梦绕绿窗书半纸。何处是。桃花溪畔人千里。
瘦玉倚香愁黛翠。劝人须要人先醉。问道明朝行也未。犹自记。灯前背立偷弹泪。
渔家傲
极目丹枫迎霁晓。山明水净新霜早。燕去鸿归无事了。天渺渺。风吹平野低寒草。
渐过初冬时节好。寻梅踏雪城南道。追忆旧游人已老。欢更少。孤怀拟共谁倾倒。
渔家傲
杨子津头风色暮。孤舟渺渺江南去。忆得佳人临别处。愁返顾。青山几点斜阳树。
可忍归期无定据。天涯已听边鸿度。昨夜乡心留不住。无驿数。梦中行了来时路。
渔家傲
三月愁霖多急雨。桃江绿浪迷洲渚。西塞山边飞白鹭。烟横素。一声欸乃山深处。
红雨缤纷因水去。行行寻得神仙侣。楼阁五云心不住。分凤侣。重来翻恨花相误。
渔家傲
四月圆荷钱学铸。鳞鳞波暖鸳鸯语。无数燕雏来又去。鱼未取。钓丝直上晴蜓聚。
风弄碧漪摇岛屿。奇云蘸影千峰舞。骑马官人江上驻。天且暮。借舟送过沧浪渡。
渔家傲
五月河中菱荇遍。丝纶欲下相萦绊。却掉船来芳草岸。呼侣伴。蓑衣不把金章换。
碧落云高星烂烂。波心举网星光乱。跃出鲤鱼长尺半。回首看。孤灯一点风吹散。
渔家傲
六月长江无暑气。怒涛漱壑侵沙觜。飐飐轻舟随浪起。何不畏。从来惯作风波计。
别溆藕花舒锦绮。采莲三五谁家子。问我买鱼相调戏。飘芰制。笑声咭咭花香里。
渔家傲
七月凉秋飞叶响。长吟杳杳澄江上。秃尾槎头添一网。丝自纺。新炊菰饭更相饷。
渡口青烟藏叠嶂。岸旁红蓼翻轻浪。鸂鶒沈浮双漾漾。闻鸣桨。高飞拍拍穿林莽。
渔家傲
八月紫莼浮绿水。细鳞巨口鲈鱼美。画舫问渔篙暂艤。欣然喜。金薤顷刻尝珍味。
涌雾驱云天似洗。静看星斗迎蟾桂。枕棹眠蓑清不睡。无名利。谁人分得逍遥意。
渔家傲
九月芦香霜旦旦。丹枫落尽吴江岸。长濑黄昏张蟹断。灯火乱。圆沙惊起行行雁。
半夜系船桥北岸。三杯睡著无人唤。睡觉只疑桥不见。风已变。缆绳吹断船头转。
渔家傲
十月橘洲长鼓枻。潇湘一片尘缨洗。斩得钓竿斑染泪。中夜里。时闻鼓瑟湘妃至。
白发垂纶孙又子。得钱沽酒长长醉。小艇短篷真活计。家云水。更无王役并田税。
渔家傲
子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。
昨夜醉眠西浦月。今宵独钓南溪雪。妻子一船衣百结。长欢悦。不知人世多离别。
渔家傲
腊月行舟冰凿罅。潜鳞透暖偏堪射。岁岁年年篷作舍。三冬夜。牛衣自暖何须借。
滕六晚来方命驾。千山绝影飞禽怕。江上雪如花片下。宜入画。一蓑披著归来也。
渔家傲
渔父饮时花作荫。羹鱼煮蟹无它品。世代太平除酒禁。酒父饮。绿蓑藉地胜如锦。
渔父醉时收钓饵。鱼梁セ翅闲乌鬼。白浪撼船眠不起。渔父醉。滩声无尽清双耳。
渔家傲
渔父醒时清夜永。澄澜过尽征鸿影。略略风来欹舴艋。渔父醒。月高露下衣裳冷。
渔父笑时莺未老。提鱼入市归来早。一叶浮家生计了。渔父笑。笑中起舞渔家傲。
渔家傲
黄栗留鸣春已暮。西园无著清阴处。昨日骤寒风又雨。花良苦。信缘吹落谁家去。
病起日长无意绪。等闲还与春相负。魏紫姚黄无恙否。栽培取。开时我欲听金缕。
渔家傲
东望山阴何处是。往来一万三千里。写得家书空满纸。流清泪。书回已是明年事。
寄语红桥桥下水。扁舟何日寻兄弟。行遍天涯真老矣。愁无寐。鬓丝几缕茶烟里。
渔家傲
红白莲房生一处。雪肌霞艳难为喻。当是神仙来紫府。双禀赋。人间相见犹相妒。
清雨轻烟凝态度。风标公子来幽鹭。欲遣微波传尺素。歌曲误。醉中自有周郎顾。
渔家傲
长记浔阳江上宴。庾公楼上凭阑遍。北望淮山连楚甸。真伟观。中原气象依稀见。
漂泊江湖波浪远。依然身在蛮溪畔。愁里不知时节换。春早晚。杜鹃声里飞花满。
渔家傲
闻道西洲梅已放。几时乘兴同寻访。稚子携壶翁策杖。徐徐往。青山绿水皆堪赏。
满月当空川晃晃。却呼艇子摇双桨。几阵浓香新酝酿。波溶漾。宛然身在西湖上。
渔家傲
客里情怀谁可表。凄凉举目知多少。强饮强歌还强笑。心悄悄。从头彻底思量了。
当日相逢非草草。果然恩爱成烦恼。稳整征鞍归去好。重厮守。相期待与同偕老。
渔家傲
风月小斋模画舫。绿窗朱户江湖样。酒是短桡歌是桨。和情放。醉乡稳到无风浪。
自有拍浮千斛酿。从教日日蒲桃涨。门外独醒人也访。同俯仰。赏心却在鸱夷上。
渔家傲
野店无人霜似水。清灯照影寒侵被。门外行人催客起。因个事。老来方有思家泪。
寄问梅花开也未。爱花只有归来是。想见小乔歌舞地。浑含喜。天涯不念人憔悴。
渔家傲
独木小舟烟雨湿。燕儿乱点春江碧。江上青山随意觅。人寂寂。落花芳草催寒食。
昨夜青楼今日客。吹愁不得东风力。细拾残红书怨泣。流水急。不知那个传消息。
渔家傲
射虎将军搴绣帽，西园公子南山豹。共跨龙媒衔凤沼。风色好。宫花御柳迎人笑。
剑履醒醒天日表。集英殿下春来早。双鹗盘空擎百鸟。归来了。蓝袍锦水光相照。
渔家傲
夜半潮声来枕上。击残梦破惊魂荡。见说钱塘雄气象。披衣望。碧波堆里排银浪。
月影徘徊天滉漾。金戈铁马森相向。洗尽尘根磨业障。增豪放。从公笔力诗词壮。
渔家傲
漠漠平沙初落雁。黄花浊酒情何限。红日渐低秋渐晚。听客劝。金荷莫诉真珠满。
坐上少年差气岸。题诗落帽从来惯。戏马龙山当日燕。真奇观。尊前未觉风流远。
渔家傲
拂拂春风生草际。新晴万景供游戏。鸥鹭飞来斜照里。金和翠。分明画出真山水。
遮个渔翁无愠喜。乾坤都在孤篷底。一曲高歌千古意。闲来睡。从教月到花汀外。
渔家傲
自古馀杭多俊俏。风流不独夸苏小。又见尊前人窈窕。花枝袅。贪看忘却朱颜老。
曲巷横街深更杳。追欢买笑须年少。悔不从前相识早。心灰了。逢场落得掀髯笑。
渔家傲
小阁腾腾人似醉。鸣阶簌簌霜林坠。起向楼头看雪意。云犹未。雁声一片江风起。
官里从容何日是。偷闲著便寻幽事。见说小桥清浅水。梅欲蕊。吟边陡觉添风味。
渔家傲
檐玉敲寒声不定。水仙瓶里梅相映。半缕篝香云欲暝。窗几静。月华时送琅玕影。
不用五湖寻小艇。吾庐剩有闲风景。薄醉起来行藓径。多幽兴。悠然一霎风吹醒。
渔家傲
白石山中风景异。先生日日怀归计。何事黄冈飞雪地。偏著意。画堂却为东坡起。
人说前身坡老是。文章气节浑相似。只待鼎彝勋业遂。梅花外。归来长向山中醉。
渔家傲
烛彩花光明似昼。罗帏夜出倾城秀。红锦纹茵双凤斗。看舞后。腰肢宛胜章台柳。
眼尾春娇波态溜。金樽笑捧纤纤袖。一阵粉香吹散酒。更漏久。消魂独自归时候。
渔家傲
翠隐红藏春尚薄。百花头上梅先觉。清晓寒城闻画角。云一握。鸦翻诏墨天边落。
碧眼棱棱言谔谔。谏书犹自留黄阁。世事翻腾谁认错。休话著。绿尊且举鸬鹚杓。
渔家傲
每日困慵当午昼。出来便解双眉皱。一带朦胧烟雨岫。山翁瘦。林泉纵好他园囿。
一见此君如话旧，玉版老师呼唤候。万立琅玕争劝酒，踌躇久。清风收拾归怀袖。
渔家傲
重著夹罗犹怯冷。隔帘拜祝团圆镜。取片龙涎安古鼎。香阖静。横窗写出梅花影。
寒鹊颤枝飞不定。回纹刺就更筹永。小玉欣眠呼不醒。霜气紧。丽谯吹动梅花引。
渔家傲
浪麦风微花雾扫。痕沙水浅溪桥小。属玉双双飞杳杳。山宽绕。新晴绣得春分晓。
独立无言心事渺。曾将宇宙思量了。世变何涯人已老。休烦恼。林泉况味终须好。
渔家傲
山弄夕辉眉淡扫。溪分新水支流小。醉梦风光凝望杳。云树绕。杜鹃怨处谁能晓。
浮世悠悠波渺渺。蜗争何事何时了。天为无情方不老。休苦恼。随缘诗酒清闲好。
渔家傲
日转花梢春已昼。双蛾曲理遥山秀。百草偏输羞不斗。随人后。无情自折金丝柳。
秋水盈盈娇欲溜。六么倦舞弓弯袖。偷摘青梅推病酒。徘徊久。一双燕子归时候。
渔家傲
自别春风情意恻。秦筝不理香尘积。去跃青骢游上国。归未得。何如莫向尊前识。
薄幸高阳花酒客。迷云恋雨青楼侧。金屋空间双凤席。离怀适。银台烛泪成行滴。
渔家傲
门掩新阴孤馆静。杨花却解来相趁。几日方知因酒病。无憀甚。脱巾挂壁将书枕。
是说落红堆满径。不知何处游人盛。自笑扁舟犹未定。清和近。寻诗已约兰陵令。
渔家傲
辛苦移家聊处静。扫除花径歌声趁。也学维摩闲示病。迂疏甚。松风两耳和衣枕。
颇倦扶筇寻捷径。东墙蔼蔼红香盛。少待摇人波自定。蓬壶近。且呼白鹤招韩令。
渔家傲
斗转星移天渐晓。蓦然听得鹈鹕叫。山寺钟声人浩浩。木鱼噪。渡船过岸行官道。
轻舟再奈长江讨。重添香饵为钩钓。钓得锦鳞船里跳。呵呵笑。思量天下渔家好。
渔家傲
慧眼舒光无不见。尘中一一藏经卷。闻说大千摊已遍。门方便。法轮尽向毫端转。
月挂烛笼知再见。西方可履休回盼。要与老岑同掣电。酬所愿。欣逢十二观音面。
渔家傲
日月无根天不老。浮生总被消磨了。陌上红尘常扰扰。昏复晓。一场大梦谁先觉。
雒水东流山四绕。路傍几个新华表。见说在时官职好。争信道。冷烟寒雨埋荒草。
渔家傲
几日北风江海立。千车万马鏖声急。短棹峭寒欺酒力。飞雨息。琼花细细穿窗隙。
我本绿蓑青箬笠。浮家泛宅烟波逸。渚鹭沙鸥多旧识。行未得。高歌与尔相寻觅。
渔家傲
雪月照梅溪畔路。幽姿背立无言语。冷浸瘦枝清浅处。香暗度。妆成处士横斜句。
浑似玉人常淡伫。菱花相对成清楚。谁解小图先画取。天欲曙。恐随月色云间去。
渔家傲
庭院黄昏人悄悄。两情暗约谁知道。咫尺蓬山难一到。明月照。潜身只得听言笑。
特地嗟吁传密耗。芳衷要使郎心表。此际归来愁不少。萦怀抱。卿卿销得人烦恼。
渔家傲
有个人人情不久。而今已落他人手。见说近来伊也瘦。好教受。看谁似我能拦就。
莲脸能匀眉黛皱。相思泪滴残妆透。总是自家为事谬。从今后。这回断了心先有。
渔家傲
楼鼓数声人迹散。马蹄不响街尘软。门户深深扃小院。帘不卷。背灯尽烛红条短。
归路恍如春梦断。千愁万恨知何限。昨夜月华明似练。花影畔。算来惟有嫦娥见。
渔家傲
云覆衡茅霜雪后。风吹江面青罗皱。镜里功名愁里瘦。闲袖手。去年长至今年又。
梅逼玉肌春欲透。小槽新压冰澌溜。好把升沉分付酒。光阴骤。须臾又绿章台柳。
渔家傲
深愿弘慈无缝罅。乘时走入众生界。窈窕丰姿都没赛。提鱼卖。堪笑马郎来纳败。
清冷露湿金襽坏。茜裙不把珠缨盖。特地掀来呈捏怪。牵人爱。还尽许多菩萨债。
渔家傲
本是潇湘一钓客。自东自西自南北。只把孤舟为屋宅。无宽窄。幕天席地人难测。
顷闻四海停戈革。金门懒去投书册。时向滩头歌月白。真高格。浮名浮利谁拘得。
渔家傲
七十馀年真一梦。朝来寿斝儿孙奉。忧患已空无复痛。心不动。此间自有千钧重。
早岁文章供世用。中年禅味疑天纵。石塔成时无一缝。谁与共。人间天上随他送。
渔家傲
方令庚生初皎皎。珠帘钩上华堂晓。十二栏干多窈窕。妆欲妙。玉篦偷学娥眉小。
扰扰时人随兔走。十人皆望菱花照。瑞荚莫嫌生得少。圆未了。已圆却恐佳期窎。
渔家傲
已送清歌归去后。东南楼上人声悄。冷落尤临弦上调。欢意少。空将万感收残照。
窗外剑光初出鞘。斜窥梦断人年少。未到盖棺心未了。尘虑扰。双眸竟入扶桑晓。
渔家傲
永日离忧千万绪。雪舟远泛清漳浦。珍重故人寒夜语。挥玉尘。沉沉画阁凝香雾。
风砌落花留不住。红蜂翠蝶闲飞舞。明日柳营江上路。云起处。苍山万叠人归去。
渔家傲
老去诸馀情味浅。诗词不上闲钗钏。宝幌有人红两靥。帘间见。紫云元在梨花院。
十四条弦音调远。柳丝不隔芙蓉面。秋入西窗风露晚。归去懒。酒酣一任乌巾岸。
渔家傲
红日三竿莺百啭。梦回鸳枕离魂乱。料得玉人肠已断。眉峰敛。晓妆镜里春愁满。
绿琐窗深难见面。云笺谩写教谁传。闻道笙歌归小院。梁尘颤。多因唱我新词劝。
渔家傲
秾李素华曾缟昼。当年独冠君芳秀。今日再来眉暗斗。谁人后。追思恰似章台柳。
先自病来迟唧溜。肌肤瘦减宽襟袖。已是无聊仍断酒。徘徊久。者番枉走长亭候。
渔家傲
未把金杯心已恻。少年病酒还成积。一昨宦游来水国。心知得。陶陶大醉何人识。
日近偶然频燕客。尊前巾帽时欹仄。致得沈疴盟枕席。吾方适。从今更不尝涓滴。
渔家傲
春入桃腮生妩媚。妆成日日行云意。贪听新声翻歇指。工尺字。窗前自品琼箫试。
玉碾鸾钗珠结桂。金泥络缝乾红袂。从把画图夸绝世。金莲地。六朝未识双鸳细。
渔家傲
儒将不须躬甲胄。指挥玉尘风云走。战罢挥毫飞捷奏。倾贺酒。三杯遥献南山寿。
草软沙平春日透。萧萧下马长川逗。马上醉中山色秀。光一一。旌戈矛戟山前后。
渔家傲
过尽百花芳草满。柳丝舞困阑干暖。柳外秋千裙影乱。人逐伴。旧家心性如今懒。
斗帐宝香凝不散。黄昏院落莺声晚。红叶不来音信断。疏酒盏。东阳瘦损无人管。
渔家傲
本是潇湘渔艇客。钱塘江上铺帆席。两处烟波天一色。云幂幂。吴山不似湘山碧。
休费精神劳梦役。鸥凫难上铜驼陌。扰扰红尘人似织。山头石。潮生月落今如昔。
渔家傲
怪见台星离紫极。果然揆左还虚席。明日人间逢七夕。真难得。生贤特也涓良日。
饤坐侯鲭人罕识。流璃都把宾筵秩。寿祝乔松谁与敌。珠落绎。樽前一列金钗十。
渔家傲
十里寒塘初过雨。采莲舟上谁家女。秋水接云迷远树。天光暮。船头忘了回来路。
却系兰舟深处住。歌声惊散鸳鸯侣。波上清风花上雾。无计去。月明肠断双栖去。
青玉案
小篷又泛曾行路。这身世、如何去。去了还来知几度。多情山色，有情江水，笑我归无处。
夕阳杳杳还催暮。练净空吟谢郎句。试祷波神应见许。帆开风转，事谐心遂，直到明年雨。
青玉案
芦花飘雪迷洲渚。送秋水、连天去。一叶小舟横别浦。数声鸿雁，两行鸥鹭。天淡潇湘暮。
蓬窗醉梦惊箫鼓。回首青楼在何处。柳岸风轻吹残暑。菊开青蕊，叶飞红树。江上潇潇雨。
青玉案
芙蕖花上濛濛雨。又冷落、池塘暮。何处风来摇碧户。卷帘凝望，淡烟疏柳，翡翠穿花去。
玉京人去无由驻。恁独坐、凭阑处。试问绿窗秋到否。可人今夜，新凉一枕，无计相分付。
青玉案
玉婴初有排云分。向晚色、娟娟静。秋入风枝清不尽。月和粉露，徘徊孤映，独夜扶疏影。
子猷风调全相称。是彼此、无凡韵。玉勒前头花柳近。水边石上，冷依烟雨，时有幽人问。
青玉案
玉人为我殷勤醉。向醉里、添姿媚。偏著冠儿钗欲坠。桃花气暖，露浓烟重，不自禁春意。
绿榆阴下东行水。渐渐近、凄凉地。明月侵床愁不睡。眉儿吃皱，为谁无语，阁住阳关泪。
青玉案
小山遮断蓝桥路。恨短梦、难飞去。长记修眉萦曲度。约花开槛，映风招袖，总是怜渠处。
追欢我已伤迟暮。犹有多情旧时句。极目高楼千尺许。竹枝三唱，为君凄断，东日西边雨。
青玉案
马头双鹊飞来喜。惜凝望、音书至。一掬离怀千万事。绿窗深夜，短笺封就，应也寻人寄。
春风鬓畔疏梅蕊。映妆艳、清如洗。苦恨眼边常忆记。楚宫行路，倚桥攀驿，供尽梅花泪。
青玉案
青鞋忍踏江沙路。恨人已、骑鲸去。笔底骅骝谁与度。西州重到，可怜不见，华屋生存处。
秋江渺渺高台暮。满壁栖鸦醉时句。飞上金鸾人漫许。清歌低唱，小蛮犹在，空湿梨花雨。
青玉案
梅花落尽人谁管。暗凄断、伤春眼。雪后平芜春尚浅。一簪华发，满襟离恨，羞做东风伴。
斗花小斛兰芽短。犹是当时旧庭院。拟把新愁凭酒遣。春衫重看，酒痕犹在，忍放金杯满。
青玉案
绿琐窗纱明月透。正清梦、莺啼柳。碧井银瓶鸣玉甃。翔鸾妆样，粲花衫绣。分付春风手。
喜入秋波娇欲溜。脉脉青山两眉秀。玉枕春寒郎知否。归来留取，御香襟袖。同饮酴醿酒。
青玉案
鸾凰本是和鸣友。奈无计、长相守。云雨匆匆分袂后。彩舟东去，橹声呕轧，目断长堤柳。
涓涓清泪轻绡透。残粉余香尚依旧。独上南楼空回首。夜来明月，怎知今夜，少个人携手。
青玉案
水芝香远摇红影。泛瑞霭、横山顶。缥缈笙歌云不定。玉钩斜挂，素蟾初满，醉惬浮瓜冷。
庭兰戏彩传金鼎。小袖青衫更辉映。谁道筠溪归计近。秋风催去，凤池难老，长把中书印。
青玉案
银潢露洗冰轮皎。谪仙下、蓬莱岛。帘卷横山珠翠绕。生朝香雾，玳筵丝管，长醉壶天晓。
金銮夜锁麻新草。入辅明光拜元老。看取明年人总道。中兴贤相，太平时世，分外风光好。
青玉案
月华冷沁花梢露。芳意恋、香肌住。心字龙涎饶济楚。素馨风味，碎琼流品，别有天然处。
围炉屈曲宜深炷。留取春光向朱户。绿绮声中谁暗许。小窗归去，梦回犹记，金鼎分云缕。
青玉案
一尊聊对西风醉。况九日、明朝是。曾与茱萸论子细。江天虚旷，暮林横远，人隔银河水。
碧云渐展天无际。吹不断、黄昏泪。若作欢期须早计。如何得似，鬓边新菊，双结黄金蕊。
青玉案
逢人借问钱塘路。我亦欲、西湖去。目送兰桡知几度。鳌峰浮玉，鲸波飞雪，正是潮来处。
海棠花下春将暮。缓唱新词味佳句。见说东君曾梦许。柏台冠豸，金銮视草，便作商岩雨。
青玉案
半年不踏轩车路。仿佛过、长桥去。贴水行云风送度。两行高柳，一坡修竹，是我尝游处。
黄鹂休叹青春暮。出谷迁乔旧家句。天意从人还许诉。凝寒和气，沈阴霁色，大旱滂沱雨。
青玉案
南州独数多名士。谁富贵、归桑梓。昼锦如公难比似。傍湖开径，雨帘云栋，平地居仙子。
行须勋业超青史。再侍宸帏任非次。醉袖尽教春酒渍。明年此会，寿觞欲举，百拜君王赐。
青玉案
奇葩珍树丛丛绕。望仙隐、蓬莱小。前枕湖光秋色晓。荷花今岁，也如人意，不逐西风老。
霞觞献寿频频倒。瑞霭浮空凝不扫。定自日边飞诏早。芝庭呈秀，桂宫得意，更看明年好。
青玉案
五云楼阁蓬瀛路。空相望、无由去。弱水渺茫谁可渡。君家徐福，荡舟寻访，却是曾知处。
群仙应问来何暮。说与荣归锦封句。句里丁宁天已许。要教强健，召还廊庙，永作商岩雨。
青玉案
玉姬曾向瑶池舞。轻掷霓裳忤王母。从此烟霄飞鹤驭。一来人世，有缘相遇，得得为鸳侣。
年年此际霞觞举。彩笔香笺染新句。休饵灵砂奔月去。齐眉不老，直须携手，同上青冥路。
青玉案
银涛渐溢江南路。泛短棹、轻帆去。破块跳珠知几度。竹窗新粉，藕池香碧，应在云深处。
萧萧鹤发虽云暮。曾得神仙悟真句。久视长生亲见语。离愁扫尽，更无慵困，怕甚黄梅雨。
青玉案
闲忙两字无多子。叹举世、皆由此。逐利争名忙者事。廛中得丧，仕中宠辱，无限非和是。
谁人解识闲中味。雪月烟云自能致。世态只如风过耳。三杯两盏，眼朦胧地，长向花前醉。
青玉案
蒲葵佳节初经雨。正栏槛、薰风度。满泛香蒲斟醁醑。故人情厚，艳歌娇舞。总是留宾处。
榴花照眼江天暮。醉里春情荡轻絮。岂止卷帘通一顾。今宵酒醒，一襟风露。梦指高唐去。
青玉案
乘鸾影里冰轮度。秋空净、南楼暮。袅袅天风吹玉兔。今宵只在，旧时圆处。往事难重数。
天涯几见新霜露。怎得朱颜旧如故。对酒临风慵作赋。蓝桥烟浪，故人千里，梦也无由做。
青玉案
当年万里龙沙路。载多少、离愁去。冷压层帘云不度。芙蓉双带，垂杨娇髻，弦索初调处。
花凝玉立东风暮。曾记江边丽人句。异县相逢能几许。多情谁料，琵琶洲畔，同醉清明雨。
青玉案
雪堂不远临皋路。怅仙伯、骑鲸去。燕麦桃花更几度。横桥虽在，种松无有，谁是关心处。
解鞍君到冬虽暮。传语无忘晒蓑句。起手栽花花定许。艺香披翠，灌红疏绿，趁取清明雨。
青玉案
相知元早来何暮。社燕送、秋鸿去。春草春波愁目注。酒香花韵，绮谭妍唱，怎不思量住。
虚无指点骑鲸路。个是骚人不凡处。画栋云飞帘卷雨。风流千古，一时人物，好记尊前语。
青玉案
烟村茂樾湾溪畔。似远景、摹轻练。细草平沙骑款段。渔翁欸乃，却惊鸥鹭，飞起澄波面。
班荆对饮重杨岸。枝上莺歌如解劝。山映斜阳霞绮散。醉吟乘兴，锦囊诗满，爱月归来晚。
青玉案
三年枕上吴中路。遣黄耳、陇君去。君到松江呼小渡。莫惊鸥鹭，四桥尽是，老子经行处。
辋川图上看春暮。长记高人右丞句。作个归期天已许。春衫犹是，小蛮针线，曾湿西湖雨。
青玉案
相逢何处梅花好。深院宇、笙歌绕。春入侯门长不老。罗帏绣幕，护香藏粉，却许行人到。
遏云清唱倾城笑。玉面花光互相照。银烛频更尊屡倒。明年应是，对花相忆，君已班清要。
青玉案
西风挟雨声翻浪。恰洗尽、黄茅瘴。老惯人间齐得丧。千岩高卧，五湖归棹，替却凌烟像。
故人小驻平戎帐。白羽腰间气何壮。我老渔樵君将相。小槽红酒，晚香丹荔，记取蛮江上。
青玉案
使君标韵如徐庾。更名节、高千古。卧治姑溪才小驻。闲云无定，阳春有脚，又作南昌去。
兴来亭上清歌度。尽能唱、公诗句。记取诸生临别语。从容占对，天颜应喜，千万留王所。
青玉案
相春堂上闻莺语。正花柳、芳菲处。有底尊前欢且舞。满堂宾客，紫泥丹诏，衮衮烟霄路。
君王天纵资仁武。要尺棰、平骄虏。思得英雄亲驾驭。将军行矣，九重虚宁，谈笑清寰宇。
青玉案
红尘冉冉长安路。看风度、凝然去。唱彻阳关留不住。甘棠庭院，芰荷香渚。尽是相思处。
龟鱼从此谁为主。好记江湖断肠句。万斛离愁休更诉。洞庭烟棹，楚楼风露。去作为霖雨。
青玉案
天涯目断江南路。见芳草、迷风絮。绿暗花梢春几许。小桃寂寞，海棠零乱，飞尽胭脂雨。
子规声里山城暮。月挂西南梦回处。满抱离愁推不去。双眉百皱，寸肠千缕，若事凭鳞羽。
青玉案
去年社日东风里。向三径、开桃李。脆管危弦随意起。绿阴红影，暖香繁蕊，伴我醺醺醉。
今年社日空垂泪。客舍看花甚情意。江上危楼愁独倚。欲将心事，巧凭来燕，说与人憔悴。
青玉案
梅黄又见纤纤雨。客里情怀两眉聚。何处烟村啼杜宇。劝人归去，早思家转，听得声声苦。
利名萦绊何时住。恼乱愁肠成万缕。满眼兴亡知几许。不如寻个，老松石畔，作个柴门户。
青玉案
片帆稳送扁舟去。又还踏、江湖路。回首京城旧游处。断魂南浦，满怀装恨，别后凭谁诉。
长歌击剑论心素。有志功名未应暮。自诵百僚端复许。归来犹记，东坡诗语，但草凌云赋。
青玉案
家山此去无多路。久没个、音书去。一别而今佳节度。黄花开未，白衣到否，篱落荒凉处。
峥嵘岁月还秋暮。空腹便便无好句。菊意愆期浑未许。那堪惹恨，年来此日，长是潇潇雨。
青玉案
深红数点吹花絮。又燕子、飞来语。远水平芜春欲暮。年年长是，清明时候，故遣人憔悴。
竹鸡啼罢山村雨。正寥落、无情绪。猛省从前多少事。绿杨堤上，楼台如画，此景今何处。
青玉案
东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。
蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
青玉案
宝林岩畔凌云路。记藉草、寻梅去。咏绿书红知几度。行云归后，碧云遮断，寂寞人何处。
一声长笛江天暮。别后谁吟倚楼句。匀面照溪心已许。欲凭锦字，写人愁去，生怕梨花雨。
青玉案
征鸿过尽秋容谢。卷离恨、还东下。剪剪霜风落平野。溪山掩映，水烟摇曳，几簇渔樵舍。
芙蓉城里人如画。春伴春游夜转夜。别后知他如何也。心随云乱，眼随天断，泪逐长江泻。
青玉案
武陵溪上桃花路。见征骑、匆匆去。嘶入斜阳芳草渡。读书窗下，弹琴石上，留得销魂处。
落花冉冉春将暮。空写池塘梦中句。黄犬书来何日许。辋川轻舸，杜陵尊酒，半夜灯前雨。
青玉案
苏公堤上西湖路。柳外跃、青骢去。多少韶华惊暗度。南山游遍，北山归后，总是题诗处。
如今老矣伤春暮。泽畔行吟漫寻句。落拓情怀空自许。小园芳草，短篱修竹，点点飞花雨。
青玉案
蕙花老尽离骚句。绿染遍、江头树。日午酒消听骤雨。青榆钱小，碧苔钱古。难买东君住。
官河不碍遗鞭路。被芳草、将愁去。多定红楼帘影暮。兰灯初上，夜香初炷。犹自听鹦鹉。
青玉案
平生似欠西湖债。每拼了、金貂解。妩媚烟云多变态。雕鞍来处，画船归去，花柳春风隘。
玉京相接蓬壶界。入画遥山翠分黛。苏小不来时节改。一堤风月，六桥烟水，鹭约鸥盟在。
青玉案
中年怕踏长亭路。便自有、离愁苦。一自送君趋幕府。惺忪莺舌，呢喃燕觜，那解春无语。
三年山月移朝暮。独倚松风等闲度。到得除书萦绊住。却愁不似，当时皓月，长伴君来去。
青玉案
杏花时候匆匆别。又欲迫、黄花节。过了三年经八月。骊驹声里，青鸿头畔，几见刀头折。
诸生立尽门前雪。半偈重翻为渠说。且莫从头烹瓠叶。已呼童稚，多藏酒秫，共醉陶彭泽。
青玉案
水亭横枕荷花浦。觉水面、香来去。亭上佳人云态度。天然娇韵，十分撋就，唱尽黄金缕。
耳边低道清无暑。我欲卿卿卿且住。自笑风情衰几许。一床明月，五更残梦，不到阳台路。
青玉案
西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。
身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。
青玉案
黄昏先自无情绪。更几阵、风和雨。闲把楼头更点数。挑残灯烬，装成香缕。此际凭谁诉。
新词旧曲歌还住。欲说相思渺无处。围定寒炉人不语。暗蛩啾唧，征鸿嘹唳，憔悴都如许。
青玉案
人生南北如歧路。惆怅方回断肠句。四野碧云秋日暮。苇汀芦岸，落霞残照，时有鸥来去。
一杯渺渺怀今古。万事悠悠付寒暑。青箬绿蓑便野处。有山堪采，有溪堪钓，归计聊如许。
青玉案
十年三过苏台路。还又是、匆匆去。迅景流光容易度。鹭洲鸥渚，苇汀芦岸，总是消魂处。
苍烟欲合斜阳暮。付与愁人砌愁句。为问新愁愁底许。酒边成醉，醉边成梦，梦断前山雨。
青玉案
去年曾借梅为寿。转眼垂孤小春又。一笑巡檐清影瘦。雪边聊且，收香藏白，少俟融和透。
新来东阁高吟就。金鼎家声自依旧。唤取玉妃重举酒。百花头上，一枝芳信，终属东君手。
青玉案
东风客雁溪边道。带春去、随春到。认得踏青香径小。伤高怀远，乱云深处，目断湖山杳。
梅花似惜行人老。不忍轻飞送残照。一曲秦娥春态少。幽香谁采，旧寒犹在，归梦啼莺晓。
青玉案
短亭芳草长亭柳。记桃叶，烟江口。今日江村重载酒。残杯不到，乱红青冢，满地间春绣。
翠阴曾摘梅枝嗅。还忆秋千玉葱手。红索倦将春去后。蔷薇花落，故园胡蝶，粉薄残香瘦。
青玉案
新腔一唱双金斗。正霜落、分甘手。已是红窗人倦绣。春词裁烛，夜香温被，怕减银壶漏。
吴天雁晓云飞后。百感情怀顿疏酒。彩扇何时翻翠袖。歌边拌取，醉魂和梦，化作梅边瘦。
青玉案
楚峰十二阳台路。算只有、飞红去。玉合香囊曾暗度。榴裙翻酒，杏帘吹粉，不识愁来处。
燕忙莺懒青春暮。蕙带空留断肠句。草色天涯情几许。荼コ开尽，旧家池馆，门掩风和雨。
青玉案
吟情老尽江南句。几千万、垂丝缕。花冷絮飞寒食路。渔烟鸥雨，燕昏莺晓，总入昭华谱。
红衣妆靓凉生渚。环碧斜阳旧时树。拈叶分题觞咏处。荀香犹在，庾愁何许，云冷西湖赋。
青玉案
钱塘江上潮来去。花落花开六桥路。三竺三茅钟晓暮。当年梦境，如今故国，不忍回头处。
他谁做得愁如许。平地波涛挟风雨。往事凄凄都有据。月堂笑里，夕亭话后，自是无人悟。
青玉案
青山流水迢迢去。总是东风往回路。送得春来春又暮。莺如何诉。燕如何语。只有春知处。
时光渐渐春如许。何用怜春怕红雨。到处空飞无实据。花开也好，花飞也好，此意须双悟。
青玉案
凉亭背倚斜阳树。过几阵、菰蒲雨。自棹轻舟穿柳去。绿裙红袂，与花相似，撑入花深处。
妾家住在鸳鸯浦。妾貌如花被花妒。折得花归娇厮觑。花心多怨，妾心多恨，胜似莲心苦。
青玉案
雪销未尽残梅树。又风送、黄昏雨。长记小红楼畔路。杵歌串串，鼓声叠叠，预赏元宵舞。
天涯客鬓愁成缕。海上传柑梦中去。今夜上元何处度。乱山茅屋，寒炉败壁，渔火青荧处。
青玉案
里中上大人谁大。人上大、仁难作。八十六翁闲处坐。小生懒惰。近来高卧。忘却今朝贺。
甲申还是连珠麽。剩有老人星一个。白发朱颜堪婆娑。灵光殿火。昆明劫过。角绮园黄我。
青玉案
无肠可断听花雨。沈沈已是三更许。如此残红那得住。一春情绪。半生羁旅。寂寞空山语。
霖铃不是相思阻。四十平分犹过五。渐远不知何杜宇。不如归去。不如归去。人在江南路。
青玉案
巨舟双舻鸣鹅鹳。千万顷、玻璃面。宇宙浮萍堪永叹。黄唐开辟，秦隋争战。不把江山换。
芦花新雪秋撩乱。何处渔舟起孤筦。一片古愁萦不断。平沙矮树，溪烟荒岸。落日西风雁。
青玉案
万红梅里幽深处。甚杖屦、来何暮。草带湘香穿水树。尘留不住。云留却住。壶内藏今古。
独清懒入终南去。有忙事、修花谱。骑省不须重作赋。园中成趣。琴中得趣。酒醒听风雨。
青玉案
绿槐烟柳长亭路。恨取次、分离去。日永如年愁难度。高城回首，暮云遮尽，目断人何处。
解鞍旅舍天将暮。暗忆丁宁千万句。一寸柔肠情几许。薄衾孤枕，梦回人静，彻晓潇潇雨。
青玉案
凝祥宴罢闻歌吹。画毂走，香尘起。冠压花枝驰万骑。马行灯闹，凤楼帘卷，陆海鳌山对。
当年曾看天颜醉。御杯举，欢声沸。时节虽同悲乐异。海风吹梦，岭猿啼月，一枕思归泪。
青玉案
三年枕上吴中路。遣黄耳、随君去。欲过松江呼小渡。莫惊鸥鹭，四桥都是，老子经行处。
辋川图上看春暮。长忆高人右丞句。作个归期天未许。春衫犹是，小蛮针线，曾湿西湖雨。
青玉案
年时江上垂杨路。信拄杖、穿云去。碧涧步虚声里度。疏林小寺，远山孤渚，独倚阑干处。
别来无几春还暮。空记当时锦囊句。南北东西知几许。相思难寄，野航蓑笠，独钓巴江雨。
青玉案
行人欲上来时路。破晓雾、轻寒去。隔叶子规声暗度。十分酒满，舞茵歌袖，沾夜无寻处。
故人近送旌旗暮。但听阳关第三句。欲断离肠馀几许。满天星月，看人憔悴，烛泪垂如雨。
青玉案
千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。
樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。
青玉案
一年陌上寻芳意。想人在、东风里。褪粉销红春有几。青翰飞去，紫云凝伫，往事如流水。
烟横极浦山无际。暗解明珰问谁寄。乡在温柔何处是。轮囷香雾，静深庭院，帘影参差翠。
青玉案
东风一夜吹晴雨。小园里、春如许。桃李无言情难诉。阳关车马，灞桥风月，移入江天暮。
双旌明日留难住。今夕清觞且频举。咫尺清明三月暮。寻芳宾客，对花杯酌，回首西江路。
青玉案
年年寓屋称觞处。陪彩绶、尊前舞。牢落潇湘归去未。腊梅开遍，冰蟾圆后，梦断灵溪路。
长年厚福天分付。算四海、今独步。涧竹岩花如旧否。与翁相伴，岁寒庭户，尽占闲中趣。
青玉案
三年牢落荒江路。忍明日、辄帆去。冉冉年光真暗度。江山舞助，风波有险，不是留君处。
梅花万里伤迟暮。驿使来时望佳句。我拚归休心已许。短篷孤棹，绿蓑青笠，稳泛潇湘雨。
青玉案
烟浓水淡荷香浅。近翠幕、闻弦管。逸气棱层冲碧汉。绝无风骨，炼成铅鼎，未许童颜换。
长门深锁文君院。前度蛮笺泪痕满。为问乘槎人不远。只消丹桂，一枝分付，早早随伊愿。
青玉案
四时令节惟重九。况此日、逢佳偶。金菊已花杯有酒。瑶池宴罢，一枝斜插，好作渊朋友。
翠眉淡淡匀宫柳。比似年时更清瘦。双绾带儿新结就。长情恩爱，随家俭约，素与君同寿。
青玉案
熙春堂下花无数。红紫映、桃溪路。蝶往蜂来知几许。翠筠亭外，绿阳堤畔，时听娇莺语。
绮筵罗列开樽俎。况总是、神仙侣。竞举笙歌持玉醑。介公眉寿，年年此日，常与花为主。
青玉案
江南十月春风早。见枝上、梅英小。爱日初升清雾晓。绣筵中启，星图高挂，膝下斑衣烧。
今年献寿多欢笑。弄玉新将二雏好。此曲尊前何所祷。十分康乐，十分强健，一树壮棒老。
柳梢青
香肩轻拍。尊前忍听，一声将息。昨夜浓欢，今朝别酒，明日行客。
后回来则须来，便去也、如何去得。无限离情，无穷江水，无边山色。
柳梢青
柳汀烟暮。常记岸帻，风流张绪。酒兴诗情，而今移向，那边佳处。
使君自乐萧闲，未肯副，岩廊虚伫。不念寒窗，老人幽梦，追寻无据。
柳梢青
兰亭丝竹。高会群贤，其人如玉。曲水流觞，灯前细雨，檐花蔌蔌。
舞雩初试春衣，听咏歌、童子五六。泽畔行吟，沙汀拾翠，满江新绿。
柳梢青
狂踪怪迹。谁料年老，天涯为客。帆展霜风，船随江月，山寒波碧。
如今著处添愁，怎忍看、参西雁北。洛浦莺花，伊川云水，何时归得。
柳梢青
松江胜集。中秋载酒，幽人闲客。云将迟疑，桂娥羞涩，一欢难得。
天怜我辈凄凉，借万里、晴空湛碧。浩浩烟波，堂堂风月，今夕何夕。
柳梢青
红分翠别。宿酒半醒，征鞍将发。楼外残钟，帐前残烛，窗边残月。
想伊绣枕无眠，记行客、如今去也。心下难弃，眼前难觅，口头难说。
柳梢青
梅蒸乍热。无处散策，芳菲初歇。席展凉莞，帐垂黄草，天然奇绝。
披襟永昼清风，更荐枕、良宵皓月。一梦游仙，软云推倒，广寒宫阙。
柳梢青
秋光正洁。仙家瑞草，黄花初发。物外高情，天然雅致，清标偏别。
仙翁笑酌金杯，庆儿女、团圆喜悦。嫁与萧郎，凤凰台上，长生风月。
柳梢青
子规啼月。幽衾梦断，销魂时节。枕上斑斑，枝头点点，染成清血。
凄凉断雨残云，算此恨、文君更切。老去情怀，春来况味，那禁离别。
柳梢青
寿烟笼席。采莲新按，舞腰无力。占尽风光，人间天上，今夕何夕。
蓝袍换了莱衣，庆岁岁、君恩屡锡。连夜欢声，满城佳气，和春留得。
柳梢青
海山浮碧。细风丝雨，新愁如织。慵试春衫，不禁宿酒，天涯寒食。
归期莫数芳辰，误几度、回廊夜色。入户飞花，隔帘双燕，有谁知得。
柳梢青
小楼南陌。翠軿金勒，谁家春色。冷雨吹花，禁烟怯柳，伤心行客。
少年百万呼卢，拥越女、吴姬共掷。被底香浓，尊前烛灭，如今消得。
柳梢青
远帘笼月。谁见南陌，子规啼血。萸糁菊英，整冠落帽，一时虚说。
五湖自有深期，曾指定、灯花细说。燕子巢空，秋鸿程远，音书中绝。
柳梢青
傲雪凌霜。平欺寒力，搀借春光。步绕西湖，兴余东阁，可奈诗肠。
娟娟月转回廊。诮无处、安排暗香。一夜相思，几枝疏影，落在寒窗。
柳梢青
茅舍疏篱。半飘残雪，斜卧低枝。可更相宜，烟笼修竹，月在寒溪。
宁宁伫立移时。判瘦损、无妨为伊。谁赋才情，画成幽思，写入新诗。
柳梢青
月堕霜飞。隔窗疏瘦，微见横枝。不道寒香，解随羌管，吹到屏帷。
个中风味谁知。睡乍起、乌云任欹。嚼蕊按英，浅颦轻笑，酒半醒时。
柳梢青
日转墙东。几枝寒影，一点香风。清不成眠，醉凭诗兴，起绕珍丛。
平生只个情钟。渐老矣、无愁可供。最是难忘，倚楼人在，横笛声中。
柳梢青
玉骨冰肌。为谁偏好，特地相宜。一段风流，广平休赋，和靖无诗。
绮窗睡起春迟。困无力、菱花笑窥。嚼蕊吹香，眉心贴处，鬓畔簪时。
柳梢青
为爱冰姿，画看不足，吟看不足。已恨春催，可堪风里，飞英相逐。
只应自惜高标，似羞伴、妖红媚绿。藏白收香，放他桃李，漫山粗俗。
柳梢青
水曲山傍。寒梢冷蕊，隐映修篁。细细吹香，疏疏沈影，恼断回肠。
为伊驻马横塘。漫立尽、烟村夕阳。空袅吟鞭，几多诗句，不入思量。
柳梢青
天付风流。相时宜称，著处清幽。雪月光中，烟溪影里，松竹梢头。
却憎吹笛高楼。一夜里、教人鬓秋。不道明朝，半随风远，半逐波浮。
柳梢青
屋角墙隅。占宽闲处，种两三株。月夕烟朝，影侵窗牖，香彻肌肤。
群芳欲比何如。癯儒岂、膏粱共途。因事顺心，为花修史，从记中书。
柳梢青
瑞鸭烟浓。晓来弦管，声在霜空。却退寒威，借回春色，满苑香风。
几时人下瑶宫。记千载、今朝庆逢。满捧瑶觞，芝兰丛里，锦绣光中。
柳梢青
江月轩中。拍堤新涨，绕院薰风。深注瑶觞，低歌金缕，声在晴空。
新词尽索无穷。断酩酊、衰颜为红。愿得年年，繁枝子满，绿叶阴浓。
柳梢青
槐夏风清。霁天欲晓，武曲增明。元是今朝，曾生名将，力佐中兴。
朝家息马休兵。享逸乐、嬉游太平。忧国胸襟，平戎材略，分付瑶觥。
柳梢青
灼灼红榴，垂垂绿柳，庭户清和。罗绮香中，十分春酒，几叠高歌。
遐龄欲问如何。记平日、阴功数多。千载今朝，笑看池面，龟戏青荷。
柳梢青
小阁深沈，酒醺香暖，容易眠熟。梦入仙源，桃红似火，李莹如玉。
觉来几许悲凉，记永夜、传杯换烛。绣被薰香，宝钗落枕，同论心曲。
柳梢青
送雁迎鸿，未寒时节，已凉天气。针线倦拈，帘帏低卷，别般风味。
欹眠梦到山中，共老幼、扶携笑喜。桑枯影深，鸡豚香美，家家人醉。
柳梢青
暴雨生凉。做成好梦，飞到伊行。几叶芭蕉，数竿修竹，人在南窗。
傍人笑我恓惶。算除是、铁心石肠。一自别来，百般宜处，都入思量。
柳梢青
粉墙斜搭。被伊勾引，不忘时霎。一夜幽香，恼人无寐，可堪开币。
晓来起看芳丛，只怕里、危梢欲压。折向胆瓶，移归芸阁，休薰金鸭。
柳梢青
梅粉轻匀。和风布暖，香径无尘。凤阁凌虚，龙池澄碧，芳意鳞鳞。
清时酒圣花神。对内苑、风光又新。一部仙韶，九重鸾仗，天上长春。
柳梢青
花柳争春。湖山竞秀，恰近清明。绮席从容，兰舟摇曳，稳泛波平。
君恩许宴簪缨。密座促、仍多故情。一部清音，两行红粉，醉入严城。
柳梢青
品雅风流，端端正正，堪人怜惜。因甚新来，眉儿不展，愁情如织。
倡条冶叶无情，犹为他、千思万忆。据恁当初，真心实意，如何亏得。
柳梢青
雨过风微。温泉浴倦，妃子妆迟。翠袖牵云，朱唇得酒，脸晕胭脂。
年年海燕新归。怎奈向、黄昏恁时。倚遍琼干，烧残银烛，花又争知。
柳梢青
小宴清秋。霎时见了，雨散云收。柳絮轻柔，梅花闲淡，宫院风流。
空教梦绕青楼。待说个、相思又休。无奈情何，不来眼底，常在心头。
柳梢青
衰翁自谪。堪笑忘了，山林闲适。一岁花黄，一秋酒绿，一番头白。
浮生似醉如客。问底事、归来未得。但愿长年，故人相与，春朝秋夕。
柳梢青
酴醿过也，酴醿过后，无花堪折。只有垂杨，垂杨却作，絮惊行色。
海棠半在如无，又争倩、蔷薇恋得。除是东风，随君归问，玉堂消息。
柳梢青
草底虫吟。烟横水际，月淡松阴。荷近香浓，竹深凉早，销尽烦襟。
发稀浑不胜簪，更客里、吴霜暗侵。富贵功名，本来无意，何况如今。
柳梢青
白鹭洲前，乌衣巷口，江上城郭。万古豪华，六朝兴废，潮生潮落。
信流一叶飘泊。叹问米、东游计错。老眼昏花，吴山何处，孤云天角。
柳梢青
天接沧浪。晴虹垂饮，千步修梁。万顷玻璃，洞庭之外，纯浸斜阳。
西风劝我持觞。况高栋、层轩自凉。饮罢不知，此身归处，独咏苍茫。
柳梢青
一水萦回。参天古木，夹岸苍崖。三十三年，客星堂上，几度曾来。
眼看变化云雷。分白首、烟波放怀。细细平章，钓台毕竟，高似云台。
柳梢青
神仙堕谪。天为赋与，经纶才识。盖代声名，宗英惟向，翰林颂白。
黄堂一笑留客。算此处、淹留未得。且对清尊，高谈风月，厌厌今夕。
柳梢青
淡云微月。又是一年，新秋佳节。天上欢期，人间何事，翻成离别。
清尊欲醉还歇。怕饮散、匆匆话别。若是经年，得回相见，甘心愁绝。
柳梢青
锦里繁华。环宫故邸，叠萼奇花。俊客妖姬，争飞金勒，齐驻香车。
何须幕障帏遮。宝杯浸、红云瑞霞。银烛光中，清歌声里，休恨天涯。
柳梢青
十载江湖，行歌沽酒，不到京华。底事翩然，长亭烟草，衰鬓风沙。
凭高目断天涯。细雨外、楼台万家。只恐明朝，一时不见，人共梅花。
柳梢青
草底蛩吟。烟横水际，月淡松阴。荷动香浓，竹深凉早，销尽烦襟。
发稀浑不胜簪。更客里、吴霜暗侵。富贵功名，本来无意，何况如今。
柳梢青
九天圆月。香尘碎玉，素涛翻雪。石乳香甘，松风汤嫩，一时三绝。
清宵好尽欢娱，奈明日、扶头怎说。整顿秃山，殷勤春露，余甘齿颊。
柳梢青
风佩珊珊。云屏曲曲，愁绝春慳。无赖余寒。半醒宿酒，御夹成单。
深沈院落人闲。凭阑处、眉颦黛残。彩笔慵拈。新声微度，兴入云山。
柳梢青
叶下云行，亭皋风静，凉雨丝丝。断雁孤鸣，寒蛩相应，寂寂书帏。
蒲团纸帐兰台。梦不到、邯郸便回。蚁穴荣华，人间功业，都恼人怀。
柳梢青
桃杏舒红。迟迟暖日，媚景芳浓。紫燕穿帘，香泥著地，未乳巢空。
千山万水重重。烟雨里、王维画中。芳草斜阳，无人江渡，蓑笠渔翁。
柳梢青
云暗天低。枫林凋翠，寒雁声悲。茅店儿前，竹篱巴后，初见横枝。
盈盈粉面香肌。记月榭、当年见伊。有恨难传，无肠可断，立马多时。
柳梢青
小窗闲适。云髻亸肩，香肌偎膝。玉局无尘，明琼欲碎，春纤同掷。
不争百万呼卢，赌今夜、鸳帷痛惜。好忍马儿，若还输了，当甚则剧。
柳梢青
甜言软语。长记那时，萧娘叮嘱。清管危弦，前欢难断，鳞鸿无据。
纷纷眼底浮花，拈弄动、几多思虑。千结丁香，且须珍重，休胡分付。
柳梢青
潇洒仙源。夭桃秾李，曾对华筵。歌媚惊尘，舞弯低月，满劝金船。
鉴湖烟水连天。政归棹、红妆斗妍。花雾香中，人询居士，切莫多传。
柳梢青
葭管风微。莱衣香软，歌凤将雏。笑酌流霞，问人何处，别有瑶池。
相将月佩霞裾。领凫舄、归朝玉墀。管取长年，进封大国，稳住清都。
柳梢青
红药翻阶。天香国艳，辉映楼台。解语浑如，三千粉黛，十二金钗。
青鞋踏破苍苔。趁舞蝶、游蜂去来。宿粉偷香，也应难似，年少情怀。
柳梢青
姚魏名流。年年揽断，雨恨风愁。解释春光，剩须破费，酒令诗筹。
玉肌红粉温柔。更染尽、天香未休。今夜簪花，他年第一，玉殿东头。
柳梢青
白鸟相迎，相怜相笑，满面尘埃。华发苍颜，去时曾劝，闻早归来。
而今岂是高怀。为千里、莼羹计哉。好把移文，从今日日，读取千回。
柳梢青
云髻盘鸦。眉山远翠，脸晕微霞。燕子泥香，鹅儿酒暖，曾见来那。
秋光已著黄花。又恰恨、尊前见他。越样风流，恼人情意，真个冤家。
柳梢青
节物推移。青阳景变，玉琯灰飞。彩仗泥牛，星球雪柳，争报春回。
丝金缕玉幡儿。更斜袅、东风应时。宜入新春，人随春好，春与人宜。
柳梢青
漠漠轻阴。养花天气，乍暗还明。曲径风微，蜂迷红片，蝶趁游人。
平芜极目青青。谩怅望、谁招断魂。柳外愁闻，莺雏唤友，鸠妇呼晴。
柳梢青
料峭余寒。元宵欲过，灯火阑珊。宿酒难醒，新愁未解，摇兀吟鞍。
深林百舌关关。更雨洗、桃红未干。野烧痕青，荒陂水满，春事何堪。
柳梢青
烟敛云收。夕阳斜照，暮色迟留。天接波光，水涵山影，都在扁舟。
虚名白尽人头。问来往、何时是休。潮落潮生，吴山越岭，依旧临流。
柳梢青
人间春足。一番红紫，水流风逐。戏蝶初闲，轻摇粉翅，高低飞扑。
雨昏烟暝增明，似积雪、枝间映绿。后土琼芳，蓬莱仙伴，蕊粉香粟。
柳梢青
矫首遐观。崇台徙倚，心目俱宽。一水萦蓝，群峰耸翠，天接高寒。
平生江北江南。总未识、闽中好山。雨暗前汀，云生衣袂，身倦跻攀。
柳梢青
暑怀烦郁。危栏徙倚，凝情独立。榕叶连阴，横冈接秀，壶峰凝碧。
海山云树微茫，更无数、归帆暮集。却忆潇湘，孤村烟渚，晚风斜日。
柳梢青
水满方塘。菰蒲深处，戏浴鸳鸯。灿锦舒霞，红幢绿盖，时递幽香。
天弓摇挂孤光。映烟树、云间渺茫。散发披襟，都忘身世，真在仙乡。
柳梢青
浓碧抟枝，柔黄衬紫，独殿春风。菡萏轻盈，甘瓜馥郁，叶萼相重。
人生一笑难同。更余韵、都藏笑中。日助清芬，酒添风味，须与从容。
柳梢青
柳丝烟织。掩映小池，鳞鳞波碧。几片飞花，半檐残雨，长亭愁寂。
凭高望断江南，怅千里、疏烟淡日。斗草风流，弄梅情分，教人思忆。
柳梢青
一望清溪。两堤翠荫，半纸新诗。凉满衣裳，香生笔砚，风动窗扉。
月明撑过船儿。载龙玉、双娥对吹。竹外山亭，花边水槛，不醉休归。
柳梢青
烟淡波平。蓬松岸蓼，红浅红深。满院西风，连宵良月，几处清砧。
区区宦海浮沈。幸隐去、将酬素心。两鬓吴霜，一屏秦梦，谁是知音。
柳梢青
雨后天涯。微云送晚，过尽归鸦。何处开尊，海棠亭小，飞燕风斜。
有人粲玉娇花。更翳凤、曾游帝家。长远身心，温柔情态，不枉多他。
柳梢青
天远山围，龙蟠淡霭，虎踞斜晖。几度功名，几番成败，浑似鸥飞。
楼台一望凄迷。算到底、空争是非。今夜潮生，明朝风顺，且送船归。
柳梢青
千丈风漪。霁光明处，花柳高低。箫鼓声中，宝钗遥认，兰棹交驰。
贪呆觑着帘儿。不好价、伊家怎知。便是重来，真情厮向，难似当时。
柳梢青
泛菊杯深，吹梅角远，同在京城。聚散匆匆，云边孤雁，水上浮萍。
教人怎不伤情。觉几度、魂飞梦惊。后夜相思，尘随马去，月逐舟行。
柳梢青
兰蕙心情，海棠韵度，杨柳腰肢。步稳金莲。手纤春笋，肤似凝脂。
歌声舞态都宜。拚著个、坚心共伊。无奈相思，带围宽尽，说与教知。
柳梢青
雅淡精神，铅黄未洗，犹带残妆。春艳一枝，鹅儿颜色，染就纤裳。
月移影转南窗。特地送、些儿暗香。宿酒初醒，这般滋味，梦断池塘。
柳梢青
遁斋居士。今年今日，又添一岁。鬓雪心灰，十分老懒，十分憔悴。
休言富贵长年，那个是、生涯活计。茗饮一瓯，纹楸一局，沈烟一穗。
柳梢青
薄晚才晴。相邀移席，待月中庭。环坐斯须，屋出高处，忽吐微明。
云收雨止风停。人世有、琼楼玉京。一任星移，从教斗转，且缓飞觥。
柳梢青
合浦名邦。风流太守，紫绶金章。暂驻旌麾，来临祖席，一片潇湘。
且须缓举离觞。细看取、眉间点黄。未到还珠，已闻赐玺，归近清光。
柳梢青
两令邀宾。城南佳处，饯腊迎春。步入梅林，纷然缟袂，间以红英。
遥岑寸碧增明。更酬唱、无惭昔人。一笑相欢，且斟佳醑，休羡莼羹。
柳梢青
雨洗元宵。楼台烟锁，隐隐笙箫。且插梅花，自烧银烛，沈水香飘。
软红尘里星桥。想霁色、皇都绛霄。屏掩潇湘，醉和衣倒，春梦迢迢。
柳梢青
玉水明沙。峰回路转，城倚桥斜。老我登临，同谁酩酊，一望还赊。
飞鸿杳霭天涯。但拚取、心情酒家。紫菊枝枝，红茱颗颗，休问年华。
柳梢青
官已尚书，人犹寒素，仙有名言。谓是若人，法当至贵，仍主修年。
唐人四字鲜妍。堪照映、画堂彩烟。更对新凉，一声芝曲，万斛金船。
柳梢青
嫩绿成堆。朝来红紫，都在莓苔。方见春来，又闻春去，暗里谁催。
人生易老何哉。春去矣、秋风又来。何似云溪，长春日月，无去无归。
柳梢青
翠拂晴波，烟垂古岸，灞桥春色。斜带鸦啼，乱萦莺梦，愁丝如织。
为怜张绪风流，正瘦损、宫腰褪碧。绽绾同心，留连不住，天涯行客。
柳梢青
撺掇花枝，趱那天气，一半春休。未分真休，平湖新涨，稚绿初抽。
等闲作个扁舟。便都把、湖光卷收。世事元来，都缘本有，不在他求。
柳梢青
昨夕相逢。烟苞沁绿，月艳羞红。旭日生时，初春景里，太极光中。
别来三日东风。已非复、吴中阿蒙。须信中间，阴阳大造，雨露新功。
柳梢青
野服纶巾。白须红颊，无限阳春。二满三平，粗衣淡饭，钟鼎山林。
尊前喜气轮囷，道蚕麦、今朝甲申。天放新晴，人占一饱，老子宽心。
柳梢青
元九不回，胡三不问，花说与谁。赖得东皇，调停春住，句管花飞。
庭前密打红围。想孙子、兵来出奇。似恁丰神，谁人刚道，色比明妃。
柳梢青
征路迢迢，征旗猎猎，征袖徘徊。扑簌珠泪，怕闻别语，慵举离杯。
春风花柳齐开。只唤做、愁端恨媒。一片衷肠，十分好事，等待回来。
柳梢青
一夜清寒，千红晓粲，春不曾知。细看如何，醉时西子，睡底杨妃。
尽皆蜀种垂丝。晴日暖、薰成锦围。说与东风，也须爱惜，且莫吹飞。
柳梢青
鹤使南翔。词珍翰绮，谊暖情香。如在琼台，梦回初饮，月液云浆。
风吹芦叶冥茫。夕照外、山高水长。遥想东楼，琪花玉树，梅影昏黄。
柳梢青
五马风流，销金帐暖，药玉船宽。放下荷囊，携来铜虎，又举熊幡。
棠阴已接三山。此列郡、彼食大藩。柳雪萦旗，东风拦马，父老争看。
柳梢青
衬步花茵，穿帘柳絮，堆地榆钱。乍暖仍寒，欲晴还雨，春事都圆。
午窗睡起厌厌。屋角外、初啼杜鹃。百种凄凉，几般烦恼，没个人怜。
柳梢青
断续残虹，翩飞去鸟，别岸孤村。傍水楼台，满城钟鼓，又是黄昏。
悠悠岁月如奔。正目断、边尘塞云。两鬓秋风，百年人事，无限消魂。
柳梢青
绿野平泉，古来人事，空里飞花。月榭风亭，荷漪藓石，说郑公家。
老梅傍水茶牙。人那得、光阴似他。万种思量，百年倒断，付与残霞。
柳梢青
好把元宵。良辰美景，暮暮朝朝。万盏华灯，一轮明月，燕管秦箫。
何人帕坠鲛绡。有玉凤、金鸾绣雕。目下欢娱，眼前烦恼，只在今宵。
柳梢青
万里青天，西来后我，先我东归。夜月鞭筹，春风幕府，鹗荐争推。
杯行到手休辞。道秋菊、春兰有时。若到松江，莫惊鸥鹭，记取坡词。
柳梢青
断梦游轮。孤山路杳，越树阴新。流水凝酥，征衫沾泪，都是离痕。
玉屏风冷愁人。醉烂漫、梅花翠云。傍夜船回，惜春门掩，一镜香尘。
柳梢青
翠嶂围屏。留连迅景，花外油亭。澹色烟昏，浓光清晓，一幅闲情。
辋川落日渔罾。写不尽、人间四并。亭上秋声，莺笼春语，难入丹青。
柳梢青
淡淡新妆，盈盈娇态，谁道荷花。料想香肌，不禁畏日，翠盖儿遮。
我来胜赏高歌。故敛著、芳心为何。莫是伊花，恨余来晚，欲媚晨霞。
柳梢青
缥缈瑶城。客情春小，本分寒轻。霞佩云裾，步联西母，笑倚飞琼。
那堪四美都并。喜气与、祥云共生。自在风流，融融箫玉，楚楚兰馨。
柳梢青
藓迹苔痕。香浮砚席，影蘸吟尊。雪正商量，同云淡淡，微月昏昏。
孤山往事谁论。但招得、逋仙断魂。客里相逢。数枝驿路，千树江村。
柳梢青
沁月凝霜。精神好处，曾悟花光。带雪煎茶，和冰酿酒，聊润枯肠。
看花小立疏廓。道是雪、如何恁香。几度巡檐，一枝清瘦，疑在蓬窗。
柳梢青
菊谢东篱。问梅开未，先问南枝。两蕊三花，松边傍石，竹外临溪。
尊前暗忆年时。算笛里、关情是伊。何逊风流，林逋标致，一二联诗。
柳梢青
片片花飞。同前疏树，雪后残枝。划地多情，带将明月，来伴书帏。
岁寒心事谁知。向篱落、微斜半欹。添得闲愁，酒将阑处，吟未成时。
柳梢青
铁马蒙毡，银花洒泪，春入愁城。笛里番腔，街头戏鼓，不是歌声。
那堪独坐青灯。想故国、高台月明。辇下风光，山中岁月，海上心情。
柳梢青
万雪千霜。禁持不过，玉雪生光。水部情多，杜郎老去，空恼愁肠。
天寒野屿空廓。静倚竹、无人自香。一笑相逢，江南江北，竹屋山窗。
柳梢青
映水穿篱。新霜微月，小蕊疏枝。几许风流，一声龙竹，半幅鹅溪。
江头怅望多时。欲待折、相思寄伊。真色真香，丹青难写，今古无诗。
柳梢青
夜鹤惊飞。香浮翠藓，玉点冰枝。古意高风，幽人空谷，静女深帏。
芳心自有天知。任醉舞、花边帽欹。最爱孤山，雪初晴后，月未残时。
柳梢青
青鸟西沈，彩鸾北去，月冷河桥。梦事荒凉，垂杨暗老，几度魂销。
云边音信迢迢。把楚些、凭谁为招。万叠清愁，西风横笛，吹落寒潮。
柳梢青
一夜凝寒，忽成琼树，换却繁华。因甚春深，片红不到，绿水人家。
眼惊白昼天涯。空望断、尘香钿车。独立回风，不阑惆怅，莫是梨花。
柳梢青
脉脉春心，情人渐远，难托离愁。雨后寒轻，风前香软，春在梨花。
行人倚棹天涯。酒醒处、残阳乱鸦。门外秋千，墙头红粉，深院谁家。
柳梢青
干鹊收声，湿萤度影，庭院深香。步月移阴，梳云约翠，人在回廊。
醺醺宿酒残妆。待付与、温柔醉乡。却扇藏娇，牵衣索笑，今夜差凉。
柳梢青
瞥眼光阴。章台旧路，杨柳春深。尚忆风流，殢人倚玉，替客挥金。
高阳醉后分襟。想妒雨、嗔云到今。消息真时，笑啼难处，方表人心。
柳梢青
惊世文章，门户照人，外家衣钵。多谢温存，相期宅相，此恩难说。
今朝祝寿樽前，共拜舞、诸孙下列。但愿从今，一年强似，一年时节。
柳梢青
春到江南，今年寒少，早有疏梅。相伴双松，吟哦风月，着意花开。
天香甚处安排。便何似、调羹去来。劲节仙姿，玉堂难老，身在蓬莱。
柳梢青
富贵园林。清虚清馆，随意登临。物外风光，云明花媚，鸟语烟深。
徐徐缓辔微吟。迤逦度、松间柳阴。览遍幽奇，小舟归晚，月映波心。
柳梢青
水月光中，烟霞影里，涌出楼台。空外笙箫，云间笑语，人在蓬莱。
天香暗逐风回。正十里、荷花盛开。买个扁舟，山南游遍，山北归来。
柳梢青
恰则年时。风前雪底，初见南枝。可セ匆匆，花才清瘦，子已红肥。
安排酒盏相随。看金弹、累累四垂。渴后情怀，鼎中风味，惟有心知。
柳梢青
彩仗鞭春。鹅毛飞管，斗柄回寅。拂面东风，虽然料峭，毕竟寒轻。
戴花折柳心情。怎挨得、元宵放灯。不是今朝，有些残雪，先去踏青。
柳梢青
雨歇桃繁，风微柳静，日淡湖湾。寒食清明，虽然过了，未觉春闲。
行云掩映春山。真水墨、山阴道间。燕语侵愁，花飞撩恨，人在江南。
柳梢青
板约红牙。歌翻白雪，杯泛流霞。苏小情多，潘郎年少，欢计生涯。
轩窗临水人家。更门掩、青春杏花。百万呼卢，十千沽酒，不负韵华。
柳梢青
袖剑飞吟。洞庭青草，秋水深深。万顷波光，岳阳楼上，一快披襟。
不须携酒登临。问有酒、何人共斟。变尽人间，君山一点，自古如今。
柳梢青
病酒心情。唤愁无限，可奈流莺。又是一年，花惊寒食，柳认清明。
天涯翠巘层层。是多少、长亭短亭。倦倚东风，只凭好梦，飞到银屏。
柳梢青
似雾中花，似风前雪，似雨馀云。本自无情，点萍成缘，却又多情。
西湖南陌东城。甚管定、年年送春。薄幸东风，薄情游子，薄命佳人。
柳梢青
飞露初霜。冷侵金井，响到银床。懊恨碧梧，不留一叶，月占纱窗。
雁声做尽凄凉。又陡顿、衾寒夜长。曲曲屏山，重重客梦，无限思量。
柳梢青
燕里花深，鹭汀云澹，客梦江皋。日日言归，淮山笑我，尘锁征袍。
几回把酒凭高。阑干外，魂飞暮涛。只有南园，一番风雨，过了樱桃。
柳梢青
小院轻寒，酒浓香软，深沈帘幕。我辈相逢，欢然一笑，春在杯酌。
家山辜负猿鹤。轩冕意、秋云似薄。我自西风，扁舟归去，看君寥廓。
柳梢青
楚天清绝。苇岸兰汀，素秋时节。帘卷湘鬟，香飞云篆，叵看轻别。
明朝底处关山，算总是、愁花恨月。白马江寒，黄牛峡静，小梅初彻。
柳梢青
二十年前。君家桃李，种满螺川。凛凛英风，真如小范，不数梅仙。
薰风吹送朝天。指何物、装添去船。千首新诗，一轮明月，两字清廉。
柳梢青
绿弱红臞。暖云沁雨，乍有还无。破晓幽禽，平渠流水，春响庭除。
梅酸初著花跗。似滴滴、新愁未舒。几信花风，一痕青烧，万里秦吴。
柳梢青
白玉枝头，忽看蓓蕾，金粟珠垂。半颗安榴，一枝农杏，五色蔷薇。
何须羯鼓声催。银釭里、春工四时。却笑灯蛾，学他蝴蝶，照影频飞。
柳梢青
露冷仙梯。霓裳散舞，记曲人归。月度层霄，雨连深夜，谁管花飞。
金铺满地苔衣。似一片、斜阳未移。生怕清香，又随凉信，吹过东篱。
柳梢青
一健如仙，东湖烟柳，坐拥吟翁。几许功名，百年身世，相见匆匆。
别来三度秋风。怕看见、云间过鸿。酒醒灯寒，更残月落，吾美楼中。
柳梢青
客里凄凉，桐花满地，杜宇深山。幸自君来，谁教春去，剪剪轻寒。
愁怀无语相看。谩写人、徽弦自弹。小院黄昏，前村风雨，莫倚阑干。
柳梢青
玉骨冰姿，天然清楚，雪里曾看。物外幽人，细窥天巧，收入毫端。
一枝影落云笺。便似觉、清风夜寒。试向松窗，等闲一展，俗虑都捐。
洞仙歌
深庭夜寂，但凉蟾如昼。鹊起高槐露华透。听曲楼玉管，吹彻伊州，金钏响，轧轧朱扉暗扣。
迎人巧笑道，好个今宵，怎不相寻暂携手。见淡净晚妆残，对月偏宜，多情更、越饶纤瘦。早促分飞霎时休，便恰似阳台，梦云归后。
洞仙歌
细风轻雾，锁山城清晓。冷蕊疏枝为谁好。对斜桥孤驿，流水溅溅，无限意，清影徘徊自照。
何郎空立马，恼乱余香，绮思凭花更娟妙。肠断处，天涯路远音稀，行人怨、角声吹老。叹客里经春又三年，向月地云阶，负伊多少。
洞仙歌
贤愚相去，算其间能几。差以毫厘缪千里。细思量义利，舜跖之分，孳孳者，等是鸡鸣而起。
味甘终易坏，岁晚还知，君子之交淡如水。一饷聚飞蚊，其响如雷，深自觉、昨非今是。羡安乐窝中泰和汤，更剧饮，无过半醺而已。
洞仙歌
天涯何处，望苍江渺渺。纵算解飞人不到。笑双丸乌兔，两宾霜蓬，聊尔耳，那是人间三岛。
黄粱初梦觉，起看孤云，还自长歌自长啸。不记桃源何地，橘渚何年，生涯事、惟有炉烟茶灶。问先生谁友，有白石青松，共成三老。
洞仙歌
中峰壁立，挂飞来孤剑。苍雪纷纷堕晴藓。自当年诗酒，客里相逢，春尚好，鸥散烟波茂苑。
只今谁最老，种玉人间，消得梅花共清浅。问我入山期，但恐山深，松风把红尘吹断。望蓬莱、知隔几重云，料只隔中间，白云一片。
洞仙歌
银波湛碧，遥泛仙槎早。婺宿荧煌瑞云晓。庆芳传丹桂，欢动连枝，称寿处，一簇蓬莱翠窈。
步虚声宛转，清彻瑶坛，疑是钧霄凤音渺。正金姥、礼虚皇，天阶净，凉入绡衣风褭。想金书、秘字赐长生，进九酝霞卮，练颜长好。
洞仙歌
卖花檐上，菊蕊金初破。说是重阳怎虚过。看画城簇簇，酒肆歌楼，奈没个巧处，安排着我。
家乡煞远哩，抵死思量，枉把眉头万千锁。一笑且开怀，小阖团栾，旋簇着、几般蔬果。把三杯两盏记时光，问有甚曲儿，好唱一个。
洞仙歌
银菟分竹，是君王亲付。州在扶舆最清处。紫云楼、记取天语丁宁，襦绔手，好好为吾摩拊。
望公如望月，见说郴江，父老多时问来暮。旌旆试初凉，紫马西来，青丝络、秋风满路。早橘井丹成入仙班，有乔木前芳，事须公做。
洞仙歌
燕窠香湿，误天涯芳信。社近阴晴未前定。听莺簧宛转，似羽疑宫，歌未断，落落旧愁都醒。
疏狂追少日，杜曲樊楼，拚把黄金买春恨。回首武陵溪，花待郎归，洞云深、未知春尽。问杨柳梢头几分青，消不得，朝来雨寒一阵。
洞仙歌
一庭晴雪，了东风孤注。睡起浓香占窗户。对翠蛟盘雨，白凤迎风，知谁见、愁与飞红流处。
想飞琼弄玉，共驾苍烟，欲向人间挽春住。清泪满檀心，如此江山，都付与、斜阳杜宇。是曾约梅花带春来，又自共梨花，送春归去。
生查子
当初相见时，彼此心萧洒。近日见人来，却恁相谩諕。
休休休便休，美底教他且。匹似没伊时，更不思量也。
生查子
去年元夜时，花市灯如昼。月到柳梢头，人约黄昏后。
今年元夜时，月与灯依旧。不见去年人，泪满春衫袖。
生查子
含羞整翠鬟，得意频相顾。雁柱十三弦，一一春莺语。
娇云容易飞，梦断知何处。深院锁黄昏，阵阵芭蕉雨。
生查子
关山魂梦长，寒雁音书少。两鬓可怜青，只为相思老。
归傍碧纱窗，说向人人道。真个别离难，不似相逢好。
生查子
金鞭美少年，去跃青骢马。牵系玉楼人，绣被春寒夜。
消息未归来，寒食梨花谢。无处说相思，背面秋千下。
生查子
轻匀两脸花，淡扫双眉柳。会写锦笺时，学弄朱弦后。
今春玉钏宽，昨夜罗裙皱。无计奈情何，且醉金杯酒。
生查子
关山魂梦长，鱼雁音尘少。两鬓可怜青，只为相思老。
归梦碧纱窗，说与人人道。真个别离难，不似相逢好。
生查子
坠雨已辞云，流水难归浦。遗恨几时休，心抵秋莲苦。
忍泪不能歌，试托哀弦语。弦语愿相逢，知有相逢否。
生查子
一分残酒霞，两点愁蛾晕。罗幕夜犹寒，玉枕春先困。
心情翦彩慵，时节烧灯近。见少别离多，还有人堪恨。
生查子
轻轻制舞衣，小小裁歌扇。三月柳浓时，又向津亭见。
垂泪送行人，湿破红妆面。玉指袖中弹，一曲清商怨。
生查子
红尘陌上游，碧柳堤边住。才趁彩云来，又逐飞花去。
深深美酒家，曲曲幽香路。风月有情时，总是相思处。
生查子
长恨涉江遥，移近溪头住。闲荡木兰舟，误入双鸳浦。
无端轻薄云，暗作廉纤雨。翠袖不胜寒，欲向荷花语。
生查子
远山眉黛长，细柳腰肢袅。妆罢立春风，一笑千金少。
归去凤城时，说与青楼道。遍看颍川花，不似师师好。
生查子
落梅庭榭香，芳草池塘绿。春恨最关情，日过阑干曲。
几时花里闲，看得花枝足。醉后莫思家，借取师师宿。
生查子
狂花顷刻香，晚蝶缠绵意。天与短因缘，聚散常容易。
传唱入离声，恼乱双蛾翠。游子不堪闻，正是衷肠事。
生查子
官身几日闲，世事何时足。君貌不长红，我鬓无重绿。
榴花满盏香，金缕多情曲。且尽眼中欢，莫叹时光促。
生查子
春从何处归，试向溪边问。岸柳弄娇黄，陇麦回青润。
多情美少年，屈指芳菲近。谁寄岭头梅，来报江南信。
生查子
三度别君来，此别真迟暮。白尽老髭须，明日淮南去。
酒罢月随人，泪湿花如雾。后月逐君还，梦绕湖边路。
生查子
永日向人妍，百合忘忧草。午枕梦初回，远柳蝉声杳。
藓井出冰泉，洗沦烦襟了。却挂小帘钩，一缕炉烟袅。
生查子
青帝晓来风，偏傍梅梢紧。未放玉肌开，已觉龙香喷。
此意比佳人，争奈非朱粉。惟有许飞琼，风味依稀近。
生查子
宫里妒娥眉，十载辞君去。翠袖怯天寒，修竹无人处。
今日近君家，望极香车骛。一水是红墙，有恨无由语。
生查子
夜饮别佳人，梅小犹飘雪。忍泪一春愁，过却花时节。
相见话相思，重与临风月。休似那回时，无事还轻别。
生查子
鲈蟹正肥时，烟雨新凉日。露蕊郁金黄，云液蒲萄碧。
此日古为佳，此醉君宁惜。高挂水精帘，尽放秋光入。
生查子
日照小窗纱，风动重帘绣。宝炷暮云迷，曲沼晴漪皱。
烟暖柳醒忪，雪尽梅清瘦。恰是可怜时，好似花秾后。
生查子
钗上燕犹寒，胜里红偏小。恰有尔多春，不许群花笑。
酒面粉酥融，香袖金泥罩。芳意已潜通，残雪犹相照。
生查子
春晚出山城，落日行江岸。人不共潮来，香亦临风散。
花谢小妆残，莺困清歌断。行雨梦魂消，飞絮心情乱。
生查子
花地锦斑残，月箔波凌乱。斗鸭玉阑旁，扑兽金炉畔。
小醉奈春何，轻梦催云散。却步蕙兰中，应被鸳鸯见。
生查子
情亲难语离，且尽玻璃盏。双鲤有来时，莫使音书缓。
征骖去若飞，不道家山远。相见小冯君，笑语迎归雁。
生查子
城头长短更，水调高低唱。别酒不盈斟，泪洒风烟上。
明年二月时，更向城阴望。只有旧歌辞，传作风流样。
生查子
卧病独眠人，无月中秋节。淡照碧纱灯，冷看银屏雪。
风露转萧寒，砧杵添凄切。伏枕漫书空，到晓愁难说。
生查子
春寒入翠帷，月淡云来去。院落半晴天，风撼梨花树。
人醉掩金铺，闲倚秋千柱。满眼是相思，无说相思处。
生查子
青丝结晓鬟，临镜心情懒。知为晓愁浓，画得双蛾浅。
柳困玉楼空，花落红窗暖。相对语春愁，只有春闺燕。
生查子
新欢君未成，往事无人记。行雨共行云，如梦还如醉。
相见又难言，欲住浑无计。眉翠莫频低，我已无多泪。
生查子
清歌忆去年，共唱秦楼曲。门外月横波，帐里人如玉。
秋风吹彩云，梦断惊难续。别调不堪闻，红泪销残烛。
生查子
金鞍欲别时，芳草溪边渡。不忍上西楼，怕看来时路。
帘幕卷东风，燕子双双语。薄幸不归来，冷落春情绪。
生查子
轻云浅护霜，晓日红生砌。烟共宝薰浓，人与山长翠。
银浪酒杯浓，锦幄双鸾戏。庭下彩衣郎，共祝千千岁。
生查子
残春雾雨余，小院黄昏后。说道觅新词，把酒来相就。
酴醿插髻云，岁岁长如旧。不是做词迟，却怕添伊瘦。
生查子
双双小凤斜，淡淡鸦儿稳。一曲渭城歌，柳色饶春恨。
离觞洗别愁，酒尽愁难尽。宝瑟雁纵横，谁寄天涯信。
生查子
人分南浦春，酒把阳关盏。衣带自无情，顿为离人缓。
愁随苦海深，恨逐前峰远。更听断肠猿，一似闻弦雁。
生查子
月姊倚秋风，香度青林杪。吹堕酒杯中，笑靥撩人小。
芗林万事休，独此情未了。醉里又题诗，不觉花前老。
生查子
月在两山间，人在空明里。山色碧于天，月色光于水。
心闲物物幽，心动尘尘起。莫向动中来，长愿闲如此。
生查子
春心如杜鹃，日夜思归切。啼尽一川花，愁落千山月。
遥怜白玉人，翠被余香歇。可惯独眠寒，减动丰肌雪。
生查子
近似月当怀，远似花藏雾。好是月明时，同醉花深处。
看花不自持，对月空相顾。愿学月频圆，莫作花飞去。
生查子
春山和恨长，秋水无言度。脉脉复盈盈，几点梨花雨。
深深一段愁，寂寂无行路。推去又还来，没个遮栏处。
生查子
娟娟月入眉，整整云归鬓。镜里弄妆迟，帘外花移影。
斜窥秋水长，软语春莺近。无计奈情何，只有相思分。
生查子
相思懒下床，春梦迷胡蝶。入柳又穿花，去去轻如叶。
可堪岐路长，不道关山隔。无赖是黄鹂，唤起空愁绝。
生查子
画堂初见伊，明月当窗满。今夜月如眉，话别河桥畔。
重见约中秋，莫负于飞愿。免使月圆时，两处空肠断。
生查子
霜寒月满窗，夜永人无寐。绛蜡有余情，偏照鸳鸯被。
看尽旧时书，洒尽今生泪。衙鼓已三更，还是和衣睡。
生查子
金壶插玉芝，人面交相照。花影满方床，翠叠屏山杳。
风月亦多情，特地今宵好。尽道夜初长，弹指东窗晓。
生查子
几番花信风，数点笼丝雨。并辔踏香尘，选胜东郊路。
韶华转首空，谁解留春住。幸到绿尊前，且作莺花主。
生查子
银缸委坠红，碧锁朦胧晓。别泪洒金徽，一曲情多少。
邮亭今夜长，明月香帏悄。纵使梦相逢，何处寻蓬岛。
生查子
天生几种香，风味因花见。旖旎透香肌，仿佛飞花片。
雨润惜余熏，烟断犹相恋。不似薄情人，浓淡分深浅。
生查子
执手两潸然，情极都无语。去马更匆匆，一息迷回顾。
孤馆得村醪，一醉空离绪。酒醒却无人，帘外三更雨。
生查子
摊钱临小窗，扑蝶穿斜径。醉戏晚风前，吹乱连枝影。
别来秋夜长，梦到金屏近。肠断一声鸡，残月悬朝镜。
生查子
裙长步渐迟，扇薄羞难掩。鞋褪倚郎肩，问路眉先敛。
踏青南陌回，倚醉开娇靥。今夜更同行，忍笑匀妆脸。
生查子
双鬟绿发齐，多笑荐红落。穿竹过西斋，问字时偷学。
娇慵不惯羞，同倚阑干角。屈指数元宵，灯火堪行乐。
生查子
宫纱蜂趁梅，宝扇鸾开翅。数摺聚清风，一捻生秋意。
摇摇云母轻，袅袅琼枝细。莫解玉连环，怕作飞花坠。
生查子
秋深郎未归，月上人初静。无语意迟迟，步转梧桐影。
罗衣宽莫裁，云鬓松还整。谁与问相思，立尽清宵永。
生查子
秋来愁更深，黛拂双蛾浅。翠袖怯春寒，修竹萧萧晚。
此意有谁知，恨与孤鸿远。小立背西风，又是重门掩。
生查子
妖娆百种宜，总在春风面。含笑又和嗔，莫作丹青现。
问著却无言，觑了还回盼。底处奈思量，卷了还重展。
生查子
双蛟画鼓催，一水银蟾满。见夺锦标回，却倚花枝看。
已擘冷金笺，更酹玻璃碗。归去诧乡关，不负平生眼。
生查子
小桃小杏红，和雨和烟瘦。不是点燕脂，素面偏宜酒。
也是惯伤春，可惜闲时候。正要画眉人，与作双蛾斗。
生查子
新花上苑枝，枝上娇莺语。日日抱花心，啄破燕脂雨。
莺飞莺去时，谁与花为主。守等却飞来，再见花开处。
生查子
今年花发时，燕子双双语。谁与卷珠帘，人在花间住。
明年花发时，燕语人何处。且与寄书来，人往江南去。
生查子
荷花人面红，月影波心见。扇子倒拈来，敲落红香片。
窗下翦灯花，今日眉深浅。留得镜中看，蹙破春山远。
生查子
温柔乡内人，翠微合中女。颜笑洛阳花，肌莹荆山玉。
东君深有情，解与花为主。移傍楚峰居，容易为云雨。
生查子
廉纤小雨来，噤罥轻寒乍。丝竹送迎时，灯火阑珊夜。
铜壶漏故迟，银烛花频灺。怀我独醒人，健笔方飞洒。
生查子
桃疏蝶惜香，柳困莺惊絮。日影过帘旌，多少愁情绪。
红惨武陵溪，绿暗章台路。春色似行人，无意花间住。
生查子
带郭得盘洲，胜处双溪水。月榭间风亭，叠嶂横空翠。
团栾情话时，三径参差是。听我一年词，对景休辞醉。
生查子
正月到盘洲，解冻东风至。便有浴鸥飞，时见潜鳞起。
高柳送青来，春在长林里。绿萼一枝梅，端是花中瑞。
生查子
二月到盘洲，繁缬盈千萼。恰恰早莺啼，一羽黄金落。
花边自在行，临水还寻壑。步步肯相随，独有苍梧鹤。
生查子
三月到盘洲，九曲清波聚。修竹荫流觞，秀叶题佳句。
红紫渐阑珊，恋恋莺花主。芍药拥芳蹊，未放春归去。
生查子
四月到盘洲，长是黄梅雨。屐齿满莓苔，避湿开新路。
极望绿阴成，不见乌飞处。云采列奇峰，绝胜看庐阜。
生查子
五月到盘洲，照眼红巾蹙。句引石榴裙，一唱仙翁曲。
藕步进新船。斗楫飞云速。此际独醒难，一一金钟覆。
生查子
六月到盘洲，水阁盟鸥鹭。面面纳清风，不受人间暑。
彩舫下垂杨，深入荷花去。浅笑擘莲蓬，去却中心苦。
生查子
七月到盘洲，枕簟新凉早。岸曲侧黄葵，沙际排红蓼。
团团歌扇疏，整整炉烟袅。环坐待横参，要乞蛛丝巧。
生查子
八月到盘洲，柳外寒蝉懒。一掬木犀花，泛泛玻璃盏。
蟾桂十分明，远近秋毫见。举酒劝嫦娥，长使清光满。
生查子
九月到盘洲，华发惊霜叶。缓步绕东篱，香蕊金重叠。
橘绿又橙黄，四老相迎接。好处不宜休，莫放清尊歇。
生查子
十月到盘洲，小小阳春节。晚菊自争妍，谁管人心别。
木末簇芙蓉，禁得霜如雪。心赏四时同，不与痴人说。
生查子
子月到盘洲，日影长添线。水退露溪痕，风急寒芦战。
终日倚枯藤，细看浮云变。洲畔有圆沙，招尽云边雁。
生查子
腊月到盘洲，寒重层冰结。试去探梅花，休把南枝折。
顷刻暗同云，不觉红炉热。隐隐绿蓑翁，独钓寒江雪。
生查子
一岁会盘洲，月月生查子。弟劝复兄酬，举案灯花喜。
曲终人半酣，添酒留罗绮。车马不须喧，且听三更未。
生查子
碧涧有神龟，千岁游莲叶。七十古来稀，寿母杯频接。
绣衣牵彩衣，喜庆相重叠。龟紫看孙曾，鹤发何须镊。
生查子
贪看端木花，难办销金帐。庭下舞琼瑶，飞到须眉上。
衰病不禁寒，对景频惆怅。梦寐到凌风，倚著青藜杖。
生查子
寒食不多时，几日东风恶。无绪倦寻芳，闲却秋千索。
玉减翠裙交，病怯罗衣薄。不忍卷帘看，寂寞梨花落。
生查子
翻翻别袖风，醉眼迷残日。春色荡人魂，杨柳浑无力。
不知长短亭，何处逢寒食。多少向来情，门掩梨花夕。
生查子
新月曲如眉，未有团圆意。红豆不堪看，满眼相思泪。
终日擘桃穰，人在心儿里。两朵隔墙花，早晚成连理。
生查子
枝垂云碧长，心展鹅黄嫩。无力倚阑时，扫尽漫山杏。
玲珑影结阴，蕴藉香成阵。谁为祝东风，更莫催花信。
生查子
花飞锦绣香，茗碾枪旗嫩。是处绿连云，又摘斑斑杏。
愁来苦酒肠，老去闲花阵。燕子不知人，尚说行云信。
生查子
睡起髻云松，枕印香腮嫩。愁思到眉尖，齿软尝新杏。
都无鱼雁书，又过莺花阵。宽尽缕金衣，说与伊争信。
生查子
雄姿画麒麟，朽骨分蝼蚁。争似及生前，常为莺花醉。
云山静有情，天地宽无际。且放两眉开，万事非人意。
生查子
功名竹上鱼，富贵槐根蚁。三万六千场，排日扶头醉。
高怀隘世间，壮气横天际。常是惜春残，不会东君意。
生查子
帘栊月上时，寂寞东风里。又是立黄昏，梅影临窗绮。
玉梅清夜寒，梦断还无寐。晓角一声残，吹彻人千里。
生查子
天教百媚生，赋得多情怨。背整玉搔头，宽了黄金钏。
情随歌意深，故故回娇眄。不是不相知，只为难相见。
生查子
还山荷主恩，聊试扶犁手。新结小茅茨，恰占清江口。
风尘不化衣，邻曲常持酒。那似宦游时，折尽长亭柳。
生查子
梁空燕委巢，院静鸠催雨。香润上朝衣，客少闲谈尘。
鬓边千缕丝，不是吴蚕吐。孤梦泛潇湘，月落闻柔舻。
生查子
章甫不如人，翠绾垂杨缕。纤手送来时，罗帕缄香雾。
貂蝉懒上头，渭水知何处。风月共垂竿，脱帽须亲付。
生查子
朝路进贤归，厌听歌金缕。不恋玉堂花，豹隐南山雾。
漉酒未巾时，暑槛披风处。子夏不兼人，并与诗筒付。
生查子
金门一免时，离绪纷如缕。想像切云高，晓日罗昏雾。
峨冠补衮人，不是无心处。欲效贡公弹，衣钵知谁付。
生查子
斜日下平川，楼角销霞缕。摆尽浊尘缨，画栋萦非雾。
平生许子穷，今到知音处。约伴玉簪游，好梦从天付。
生查子
见汝小溪湾，修竹连疏影。林杪动风声，惊下毵毵粉。
见汝大江郊，高浪摇枯本。飞雪密封枝，直到斜阳醒。
生查子
远山眉黛横，媚柳开青眼。楼阁断霞明，帘幕春寒浅。
杯延玉漏迟，烛怕金刀剪。明月忽飞来，花影和帘卷。
生查子
庭户晓光中，帘幕秋光里。曲沼绮疏横，几处新妆洗。
红脸露轻匀，翠袖风频倚。鸾鉴不须开，自有窗前水。
生查子
温柔属东南，和冷经三五。几夜德星明，果应荀陈聚。
分虎屈雄姿，展骥淹遐步。除诏已涂芝，便看朝天去。
生查子
娇莺恰恰啼，过水翻回去。欲共诉芳心，故绕池边树。
人去绮窗闲，弦断秦筝柱。百啭听新声，总是伤心处。
生查子
昨宵醉里行，山吐三更月。不见可怜人，一夜头如雪。
今宵醉里归，明月关山笛。收拾锦囊诗，要寄扬雄宅。
生查子
谁倾沧海珠，簸弄千明月。唤取酒边来，软语裁春雪。
人间无凤凰，空费穿云笛。醉倒却归来，松菊陶潜宅。
生查子
溪边照影行，天在清溪底。天上有行云，人在行云里。
高歌谁和余，空谷清音起。非鬼亦非仙，一曲桃花水。
生查子
青山非不佳，未解留侬住。赤脚踏沧浪，为爱清溪故。
朝来山鸟啼，劝上山高处。我意不关渠，自要寻兰去。
生查子
漫天春雪来，才抵梅花半。最爱雪边人，楚些裁成乱。
雪儿偏解歌，只要金杯满。谁道雪天寒，翠袖阑干暖。
生查子
去年燕子来，帘幕深深处。香径得泥归，都把琴书污。
今年燕子来，谁听呢喃语。不见卷帘人，一阵黄昏雨。
生查子
高人千丈崖，千古储冰雪。六月火云时，一见森毛发。
俗人如盗泉，照眼都昏浊。高处挂吾瓢，不饮吾宁渴。
生查子
梅子褪花时，直与黄梅接。烟雨几曾开，一春江里活。
富贵使人忙，也有闲时节。莫作路旁花，长教人看杀。
生查子
悠悠万世功，矻矻当年苦。鱼自入深渊，人自居平土。
红日又西沈，白浪长东去。不是望金山，我自思量禹。
生查子
百花头上开，冰雪寒中见。霜月定相知，先识春风面。
主人情意深，不管江妃怨。折我最繁枝，还许冰壶荐。
生查子
溪光曲曲村，花影重重树。风物小桃源，春事还如许。
情知送客来，又作寻芳去。可惜一春诗，总为闲愁赋。
生查子
长记别郎时，月淡梅花影。梅影又横窗，不见江南信。
无心换夕香，有分怜朝镜。不怕瘦棱棱，只怕梅开尽。
生查子
兰帷夜色高，绣被春寒拥。何事玉楼人，屡踏杨花梦。
分明相见陈，不道幽情重。乞个好因缘，莫待来生种。
生查子
裙拖簇石榴，髻绾偏荷叶。头上短金钗，轻重还相压。
轻颦月入眉，浅笑花生颊。夫婿不风流，取次看承别。
生查子
梅从陇首传，柳向邮亭折。鸳瓦晓霜浓，掠面凝寒色。
相逢意便亲，欲去如何说。我亦是行人，更与行人别。
生查子
千山拥翠屏，一水萦罗带。雨过水痕添，云散山容在。
亭高景最幽，天迥风尤快。啼鸟一声闲，唤起情无奈。
生查子
春光不肯留，风雨催将去。红逐故园尘，绿满江南树。
阴晴寒食天，寂寞西郊路。芳草织新愁，怅望人何处。
生查子
庭虚任雀喧，院静无人到。回首十年非，赖得知几早。
心随香篆销，意与梅花好。万事转头空，一笑吾身老。
生查子
金莲照夜红，玉腕扶春碧。曲妙遏云行，人好欺花色。
欢生酒面浓，笑染炉香湿。饮尽十玻璃，月堕东方白。
生查子
春来春色佳，秋至秋光好。无计奈春归，又看秋光老。
去年飞雪时，病与梅花道。来岁雪飞时，为把金樽倒。
生查子
尊前主与宾，欠一还成九。休唱木犀词，预余黄花酒。
开怀今夕同，分手明朝又。不管岁年催，且把馨香嗅。
生查子
银烛映红衫，薄暮新梳洗。一笑奉宾欢，未解东君意。
回廊月转初，忆趁良宵会。喜事在明年，剧饮拚先醉。
生查子
霜叶柳塘风，烟蕊梅溪渡。茅店问村醪，未许空归去。
倚杖小徘徊，写我吟边句。醉眼复何之，落日孤鸿处。
生查子
山意入春晴，都是梅和柳。白白与青青，日映风前酒。
归去也如何，路上休回首。各自做新年，柳袅梅枝瘦。
生查子
晴色入青山，更见飞花晚。不是不登临，自是心情懒。
试襞小红笺，与写天涯怨。杜宇一声春，楼下沧波远。
生查子
野泉春吐芽，泥湿随飞燕。碧涧一杯羹，夜韭无人翦。
玉钗和露香，鹅管随春软。野意重殷勤，持以君王献。
生查子
芙蓉羞粉香，倚竹窥烟霁。眼带楚波寒，骨艳春风醉。
谁传侧帽情，想解遗鞭意。红叶可怜秋，不寄相思字。
生查子
蓬莱一捻云，彻骨龙涎染。风味韵而芳，笑语柔而婉。
花娇绿鬓寒，酒凝清歌怨。翠幄已烟秾，银烛重休翦。
生查子
春笼云润香，露湿青蛟瘦。偷学汉宫妆，舞彻霓裳后。
酥胸紫领巾，冰翦柔荑手。有意入罗囊，不肯成春酒。
生查子
飞花澹澹风，破暖疏疏雨。香润玉阶尘，翠湿纱窗雾。
钿筝离雁行，宝箧留钗股。惟有凤楼魂，夜夜江南路。
生查子
香惊楚驿寒，瘦倚湘筠暮。一笛已黄昏，片月尤清楚。
沈沈冰玉魂，漠漠烟云浦。酸泪不成弹，又向春心聚。
生查子
繁灯夺霁华。戏鼓侵明发。物色旧时同，情味中年别。
浅画镜中眉，深拜楼西月。人散市声收，渐入愁时节。
生查子
谁家白面郎，画舫朱帘挂。十二列金钗，一局文楸罢。
歌舞不知休，醉倒荷花下。归棹踏烟波，灯火芜城夜。
生查子
坐临芳沼边，荷气侵衣湿。唧唧暗蛩鸣，点点流萤入。
人生歧路中，底用杨朱泣。一笑倚阑干，颓玉当风立。
生查子
夜夜云气浮，带得香烟湿。万籁本无情，一一秋声入。
须臾离合间，应笑儿曹泣。新雨涨鄞江，明日桅樯立。
生查子
暮云千万重，寒梦家乡远。愁见越溪娘，镜里梅花面。
醉情啼枕冰，往事分钗燕。三月灞陵桥，心翦东风乱。
生查子
当楼月半奁，曾买菱花处。愁影背阑干，素发残风露。
神前鸡酒盟，歌断秋香户。泥落画梁空，梦想青春语。
生查子
罗襦隐绣茸，玉合消红豆。深院落梅钿，寒峭收灯后。
心事卜金钱，月上鹅黄柳。拜了夜香休，翠被听春漏。
生查子
妾情歌柳枝，郎意怜桃叶。罗带绾同心，谁信愁千结。
楼上数残更，马上看新月。绣被怨春寒，怕学鸳鸯叠。
生查子
钗头缀玉虫，耿耿东窗晓。京洛少年游，犹恨归来早。
寒食正梨花，古道多芳草。今夜试青镫，依旧春花小。
生查子
关山魂梦长，塞雁音书少。两鬓可怜青，一夜相思老。
归傍碧纱窗，说与人人道。真个别离难，不似相逢好。
生查子
郎如陌上尘，妾似堤边絮。相见两悠扬，踪迹无寻处。
酒面扑春风，泪眼零秋雨。过了别离时，还解相思否。
生查子
烟雨不多时，肥得梅如许。早有点儿酸，诮没星儿苦。
飞燕恶禁持，又待衔春去。容着水精盐，觅个调羹处。
生查子
玉女翠帷熏，香粉开妆面。不是占春迟，羞被群花见。
纤手折柔条，绛雪飞千片。流入紫金卮，未许停歌扇。
生查子
吴山与越山，相对摩今古。袅缆浙江亭，回首西兴渡。
区区名利人，无分香闺住。匆遽促征鞍，又入临平路。
生查子
万里彩衣远，旬日黄花后。蓬矢纪佳辰，莲幕翻新奏。
更看桂枝香，归献灵椿寿。同对小蟠桃，共醉长生酒。
生查子
愁盈镜里山，心叠琴中恨。露湿玉阑秋，香伴银屏冷。
云归月正圆，雁到人无信。孤损凤皇钗，立津梧桐影。
生查子
芙蓉清夜游，杨柳黄昏约。小院碧苔深，润透双鸳薄。
暖玉惯春娇，簌簌花钿落。缺月故窥人，影转阑干角。
生查子
痴多故恼人，妆晚翻嫌趣。只为眼波长，嗔笑娇难触。
春心不肯深，春睡何曾足。莫待柳花飞，飞去无拘束。
生查子
三两信凉风，七八分圆月。愁绪到今年，又与前年别。
衾单容易寒，烛暗相将灭。欲识此时情，听取鸣蛩说。
醉落魄
云轻柳弱。内家髻要新梳掠。生香真色人难学。横管孤吹，月淡天垂幕。
朱唇浅破桃花萼。倚楼谁在阑干角。夜寒手冷罗衣薄。声入霜林，簌簌惊梅落。
醉落魄
山围画障。风溪弄月清深漾。玉楼苕馆人相望。下若醲醅，竞欲金钗当。
使君劝醉青娥唱。分明仙曲云中响。南园百卉千家赏。和气兼春，不独花枝上。
醉落魄
满街斜月。垂鞭自唱阳关彻。断尽柔肠思归切。都为人人，不许多时别。
南桥昨夜风吹雪。短长亭下征尘歇。归时定有梅堪折。欲把离愁，细捻花枝说。
醉落魄
鸾孤月缺。两春惆怅音尘绝。如今若负当时节。信道欢缘，狂向衣襟结。
若问相思何处歇。相逢便是相思彻。尽饶别后留心别。也待相逢。细把相思说。
醉落魄
天教命薄。青楼占得声名恶。对酒当歌寻思著。月户星窗，多少旧期约。
相逢细语初心错。两行红泪尊前落。霞觞且共深深酌。恼乱春宵，翠被都闲却。
醉落魄
休休莫莫。离多还是因缘恶。有情无奈思量著。月夜佳期，近定青笺约。
心心口口长恨昨。分飞容易当时错。后期休似前欢薄。买断青楼，莫放春闲却。
醉落魄
醉醒醒醉。凭君会取这滋味。浓斟琥珀香浮蚁。一到愁肠，别有阳春意。
须将幕席为天地。歌前起舞花前睡。从他落魄陶陶里。犹胜醒醒，惹得闲憔悴。
醉落魄
分携如昨。人生到处萍飘泊。偶然相聚还离索。多病多愁，须信从来错。
尊前一笑休辞却。天涯同是伤沦落。故山犹负平生约。西望峨嵋，长羡归飞鹤。
醉落魄
苍头华发。故山归计何时决。旧交新贵音书绝。惟有佳人，犹作殷勤别。
离亭欲去歌声咽。潇潇细雨凉吹颊。泪珠不用罗巾裛。弹在罗衣，图得见时说。
醉落魄
轻云微月。二更酒醒船初发。孤城回望苍烟合。公子佳人，不记归时节。
巾偏扇坠滕床滑。觉来幽梦无人说。此生飘荡何时歇。家在西南，长作东南别。
醉落魄
陶陶兀兀。人生无累何由得。杯中三万六千日。闷损旁观，自我解落魄。
扶头不起还颓玉。日高春睡平生足。谁门可款新篘熟。安乐春泉，玉醴荔枝绿。
醉落魄
陶陶兀兀。醉乡路远归不得。心情那似当年日。割爱金荷，一碗淡莫托。
异乡薪桂炊苍玉。摩挲经笥须知足。明年细麦能黄熟。不管轻霜，点尽鬓边绿。
醉落魄
苍颜华发。故山归计无因得。旧交新贵音书绝。惟有家人，犹作殷勤别。
离亭欲去歌声咽。潇潇细雨凉生颊。泪珠不用罗巾裛。弹在罗衫，图得见时说。
醉落魄
高鸿远鹜。溪山一带人烟簇。知君舟近渔矶宿。轻素横溪，天淡挂寒玉。
谁家红袖阑干曲。南陵风软波平绿。幽吟无伴芳尊独。清瘦休文，一夜伤单縠。
醉落魄
霜砧声急。潇潇疏雨梧桐湿。无言独倚阑干立。帘卷黄昏，一阵西风入。
年时画阁佳宾集。玉人檀板当筵执。银瓶已断丝绳汲。莫话前欢，忍对屏山泣。
醉落魄
梅花褪雪。赏心莫使慵欢悦。大家且恁同攀折。余蕊残英，偏称淡笼月。
当初相见花初发。如今花谢人离缺。一年又比一年别。惟有花枝，只似旧时节。
醉落魄
小舟帘隙。佳人半露梅妆额。绿云低映花如刻。恰似秋宵，一半银蟾白。
结儿梢朵香红仂。钿蝉隐隐摇金碧。春山秋水浑无迹。不露墙头，些子真消息。
醉落魄
海山翠叠。夕阳殷雨云堆雪。鹧鸪声里蛮花发。我共扁舟，江上两萍叶。
东风落酒愁难说。谁教春梦分胡越。碧城芳草应销歇。曾识刘郎，惟有半弯月。
醉落魄
江天云薄。江头雪似杨花落。寒灯不管人离索。照得人来，真个睡不著。
归期已负梅花约。又还春动空飘泊。晓寒谁看伊梳掠。雪满西楼，人在阑干角。
醉落魄
柳边池阁。晚来卷地东风恶。人生不解频行乐。昨日花开，今日风吹落。
杨花却似人飘泊。春云更似人情薄。如今始信从前错。为个蝇头，轻负青山约。
醉落魄
薰风池阁。小红桥下荷花薄。沙平水浅山如削。水上鸳鸯，何处风吹落。
今朝端午新梳掠。锦丝围腕花柔弱。人生只有尊前乐。前度刘郎，莫负重来约。
醉落魄
云深海阔。天风吹上黄金阙。酒醒不记归时节。三十年来，往事无人说。
浮生正似风中雪。丹砂岂是神仙诀。世间生死无休歇。长伴君闲，只有山中月。
醉落魄
无言哽噎。看灯记得年时节。行行指月行行说。愿月常圆，休要暂时缺。
今年华市灯罗列。好灯争奈人心别。人前不敢分明说。不忍抬头，羞见旧时月。
醉落魄
波纹如縠。池塘雨后添新绿。海棠初绽红生肉。双燕归来，还认旧巢宿。
凝情凭暖阑干曲。新愁无限伤心目。谁人月下吹横玉。惊起鸳鸯，飞去自相逐。
醉落魄
霜华摇落。亭亭皓月侵朱箔。梦回欹枕听残角。一片寒声，风送入寥廓。
眼前风月都如昨。独眠无奈情怀恶。凭肩携手于飞约。料想人人，终是赋情薄。
醉落魄
明眸秀色。双蛾巧画春山碧。盈盈标韵倾瑶席。一见尊前，宛是旧相识。
深期密语虽端的。良宵无奈成轻掷。忍教只恁空相忆。得入手来，无限好则剧。
醉落魄
阳关声咽。清歌响断云屏隔。溪山依旧连空碧。昨日主人，今日是行客。
绿窗朱户应如昔。回头往事成陈迹。后期总便无端的。月下风前，应也解相忆。
醉落魄
绿枝红萼。江南芳信年年约。竹舆路转溪桥角。晴日烘香，的皪疏篱落。
玉台粉面铅华薄。画堂长记深罗幕。惜花老去情犹著。客里惊春，生怕东风恶。
醉落魄
一枝冰萼。鬓云低度横波约。醉扶曾罥乌巾角。长是春来，肠断宝钗落。
罗衣乍怯香风薄。夜深花困遮垂幕。不堪往事寻思著。休问尊前，客恶主人恶。
醉落魄
云鸿影落。风吹小艇欹沙泊。津亭古木浓阴合。一枕滩声，客睡何曾著。
天涯万里情怀恶。年华垂暮犹离索。佳人想见猜疑错。莫数归期，已负当时约。
醉落魄
纤鞋窄袜。红茵自称琵琶拍。明衣妆脸春梳掠。好好亭亭，那得恁标格。
匆匆一醉霜华白。归来偏记蓝桥宅。五更残梦迷蝴蝶。觑著花枝，只被绣帘隔。
醉落魄
百年强半。高秋犹在天南畔。幽怀已被黄花乱。更恨银蟾，故向愁人满。
招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在卢仝碗。
醉落魄
千岩竞秀。西湖好是春时候。谁知梅雪飘零久。藏白收香，空袖和羹手。
天涯万里情难逗。眉峰岂为伤春皱。片愁未信花能绣。若说相思，只恐天应瘦。
醉落魄
天低日暮。清商一曲行人住。著人意态如飞絮。才泊春衫，却被风吹去。
朝期暮约浑无据。同心结尽千千缕。今宵魂梦知何处。翠竹芭蕉，又下黄昏雨。
醉落魄
情深恨切。忆伊诮没些休歇。百般做处百厮惬。管是前生，曾负你冤业。
临岐不忍匆匆别。两行珠泪流红颊。关山渐远音书绝。一个心肠，两处对风月。
醉落魄
楼头晚鼓。佳人莫唱黄金缕。良宵镫火还三五。肠断扁舟，明日江南去。
离觞欲醉谁能许。风前蝶闹蜂儿舞。明年此夜知何处。且插梅花，同听画檐雨。
醉落魄
菊花又折。今年真是龙山客。杯行潋滟新醅白。一醉相欢，莫便话离恻。
从教破帽频欹侧。楼头霜树明秋色。凭高待把疏星摘。天近风清，不怕暮云隔。
醉落魄
霓裳弄月。冰肌不受人间热。分明密露枝枝结。碧树珊瑚，容易与君折。
玉环旧事谁能说。迢迢驿路香风彻。故人莫恨东南别。不寄梅花，千里寄红雪。
醉落魄
红蕖漾月。蕃风特地生梧叶。一年风月今宵别。隐隐笙鸾，何处有炎热。
凤凰山下榴花发。一杯香露融春雪。幔亭有路通瑶阙。知我丹成，容我醉时节。
醉落魄
相看半百。劳生等是乾坤客。功成一笑惊头白。惟有榴花，相对似颜色。
蓬莱水浅何曾隔。也应待得蟠桃摘。我歌欲和君须拍。风月年年，常恨酒杯窄。
醉落魄
流光转毂。鸟飞兔走争相逐。火云方见奇峰簇。飒飒西风，惊堕井梧绿。
隙驹莫叹年华速。新凉且喜消炎酷。休将闲事萦心曲。红滴真珠，初醡玉醅熟。
醉落魄
清秋夜寂。圆蟾素影流空碧。都无一点浮云隔。河汉光微，星斗淡无色。
日精欲炼须阴魄。更深犹望清宵立。坎离二物都收得。独步瀛洲，方表大丹力。
醉落魄
流年迅速。君看败叶初辞木。若非寿有金丹续。石火光中，难保鬓长绿。
区区何用争荣辱。百年一梦黄粱熟。人生要足何时足。赢取清闲，即是世间福。
醉落魄
虚窗透月。寒莎败壁蛩吟切。沈沈永漏灯明灭。只为愁人，不为道人设。
愁人对此成愁绝。道人终是心如铁。一般景趣情怀别。笛里西风，吹下满庭叶。
醉落魄
湖光湛碧。亭亭照水芙蕖拆。绿罗盖底争红白。恍若凌波，仙子步罗袜。
如今霜落枯荷折。清香无处重寻觅。浮生似此初无别。及取康强，一笑对风月。
醉落魄
春回海角。望中佳气连云幕。晓来隐隐闻天乐。玉女金童，来奉瑶池约。
东风已破蟠桃萼。霞觞荐寿更酬酢。香山舞罢宫花落。步辇安舆，岁岁同行乐。
醉落魄
春阴漠漠。海棠花底东风恶。人情不似春情薄。守定花枝，不放花零落。
绿尊细细供春酌。酒醒无奈愁如昨。殷勤待与东风约。莫苦吹花，何似吹愁却。
醉落魄
春愁无力。酴醿娇软难禁摘。风流彻骨香无敌。积玉团珠，明月夜同色。
花时易失欢难得。尊前半是将行客。为花一醉何须惜。明岁花时，何处谩相忆。
醉落魄
江湖醉客。投杯起舞遗乌帻。三更泠翠沾衣湿。袅袅菱歌，催落半川月。
空花昨梦休寻觅。云台麟阁俱陈迹。元来只有闲难得。青史功名，天却无心惜。
醉落魄
山川迥别。赤城自古雄东越。钟英储秀簪绅列。何事黄扉，殊未相黄发。
如今衮职那容缺。人心恰与天时合。看看字号彤庭发。初破天荒，留与后来说。
醉落魄
春城胜绝。暮林风舞催花发。垂云卷尽添空阔。吹上新年，美满十分月。
红蕖影下勾丝抹。老来牵强随时节。无人知道心情别。惟有蛾儿，惊见鬓边雪。
醉落魄
马蹄尘扑。春风得意笙歌逐。款门不问谁家竹。只拣红妆，高处烧银烛。
碧鸡坊里花如屋。燕王宫下花成谷。不须悔唱关山曲。只为海棠，也合来西蜀。
醉落魄
雪晴风作。松梢片片轻鸥落。玉楼天半褰珠箔。一笛梅花，吹裂冻云幕。
去年小猎漓山脚。弓刀湿遍犹横槊。今年翻怕貂裘薄。寒似去年，人比去年觉。
醉落魄
野庵鼓吹。翻腾似与寻常异。笙箫筝笛皆非是。今日头场，看取些儿戏。
心中无事无萦系。村歌数首新来制。参禅渐渐知滋味。细语粗言，俱是第一义。
醉落魄
致知格物。初学工夫参圣域。天高地远无穷极。欲造精微，莫若守惟一。
纯全天理明如日。都缘人欲来相惑。且将持敬为先入。若能持敬，真个是神力。
醉落魄
致知格物。孔颜学问从兹出。圣言句句皆真实。涵养功深，将见自家得。
毋意毋我毋固必。视听言动非礼勿。胜己之私之谓克。克尽私心，天理甚明白。
醉落魄
红娇翠弱。春寒睡起慵匀掠。些儿心事谁能学。深院无人，时有燕穿幕。
漏声滴尽莲花萼。静看月转西阑角。世情一任浮云薄。花与东君，却解慰流落。
醉落魄
轻黄淡绿。可人风韵闲装束。多情早是眉峰蹙。一点秋波，闲里觑人毒。
桃花庭院光阴速。铜鞮谁唱大堤曲。归时想是樱桃熟。不道秋千，谁伴那人蹴。
醉落魄
麦畦匀绿。枝头屑屑飞梅玉。伤心何事人南北。断尽回肠，忍听阳关曲。
倚窗青荫亭亭竹。好风敲动声相续。夜阑怕见银台烛。会得离情，他也泪速速。
醉落魄
淡妆浓抹。西湖人面两奇绝。菖蒲角黍家家节。水戏鱼龙，十里画帘揭。
凌波无限生尘袜。冰肌莹彻香罗雪。游船且莫催归楫。遮莫黄昏，天外有新月。
醉落魄
重阳时节。可怜又是天涯客。扁舟小泊花溪侧。细雨斜风，不见秦楼月。
白衣望断无消息。举觞一笑真难得。归兮学取陶彭泽。采菊东篱，悠然见山色。
醉落魄
梯横画阁。碧栏干外江风恶。笑声欢意浮杯酌。秋水春山，相对称行乐。
谁家青鸟穿帘幕。暗传空有阳台约。天公著意称停著。寒色人情，都恁两清薄。
醉落魄
横梯画阁。月明江净烟光薄。碧山回绕栏干角。一缕行云，忽向杯中落。
樱歌柳舞俱柔弱。罗衣不耐江风恶。凭谁唤取双黄鹤。骑上碧台，同赴金桃约。
醉落魄
夏围初结。绿深深处红千叠。杜鹃过尽芳菲歇。只道无春，满意春犹惬。
折来一点如猩血。透明冠子轻盈帖。芳心蹙破情忧切。不管花残，犹自拣双叶。
醉落魄
风催雨促。今番不似前欢足。早来最苦离情毒。唱我新词，掩著面儿哭。
临行只怕人行远，殷勤更写多情曲。相逢已是腰如束。从此知他，还减几分玉。
醉落魄
晚凉时节。翠梧风定蝉声歇。有人睡起香浮颊。倚著阑干，笑拣青荷叶。
如今往事愁难说。曲池依旧闲风月。田田翠盖香罗叠。留得露痕，都是泪珠结。
醉落魄
友莺梦蝶。寻花问柳深相结。教春去后群芳歇。零落朋游，辜负好时节。
眼边愁绪多于发。迢迢一水通吴越。旧欢新恨都休说。坐暖残红，沈醉碧天阔。
醉落魄
鸾孤凤支。而今怎忍轻抛掷。知他别后谁怜惜。一味凄惶，辜负我思忆。
云山万叠烟波急。短书频寄征鸿翼。相逢后会知何日。去也奴哥，千万好将息。
醉落魄
空庭草积。吹花风去春无迹。锁鸾深处应相忆。红染罗巾，颦损眉山碧。
曲屏尘暗双鸂鶒。醉衾不暖炉烟湿。一帘暝色人孤寂。梦里灯残，心上雨声滴。
醉落魄
红娇翠弱。怨人珠泪频偷落。归期莫负青笺约。雨断云销，总是初情薄。
夜深秋气生帘幕。半衾依旧空闲却。故人何处孤舟泊。两岸秋声，一夜风涛恶。
醉落魄
琼楼玉宇。分明不受人间暑。寻常岂是无三五。惟有今宵，皓彩皆同普。
素娥阅尽今和古。何妨小驻听吾语。当年弄影婆娑舞。妙曲虽传，毕竟人何许。
醉落魄
风高木落。壮心万里空回薄。振衣待把尘埃濯。声里斜阳，孤起戍楼角。
人生谁会谁为错。年来但觉多离索。黄花照地浑开却。华发如斯，同和醉落魄。
醉落魄
江痕妥贴。日光熨动黄金叶。阑干直下愁相接。一朵红莲，飞上越人楫。
鲤鱼波上丁宁切。诗筒如线不曾别。明年好个春风客。五鹗交飞，身在玉皇阙。
醉落魄
才难如此。一门生许奇男子。长公更是惺惺底。千百年间，一寸心为纸。
人知公在诗书里。天知公在诗书外。人间百顺由公起。公把无心，总备人间事。
醉落魄
无边春色。人情苦向南山觅。村村箫鼓家家笛。祈麦祈蚕，来趁元正七。
翁前子后孙扶掖。商行贾坐农耕织。须知此意无今昔。会得为人，日日是人日。
醉落魄
初藕花发。薰风庭院凉成霎。碧纱金缕笼香雪。记得年时，心事凭栏说。
如今陡顿音书绝。夜窗羞见团团月。锦囊尘暗黄金玦。留取多情，归趁好时节。
醉落魄
瑶姬妙格。冰姿微带霜痕拆。一般恼杀多情客。风弄横枝，残月半窗白。
孤山仙种曾移得。结根久傍王猷宅。欲笺心事呼云翮。为报年芳，萍梗正南北。
醉落魄
柔怀难托。老天如水人情薄。烛痕犹刻西窗约。歌断梨云，留梦绕罗幕。
寒更唱遍吹梅角。香消臂趁弓绡削。主家衣在羞重著。独掩营门，春尽柳花落。
醉落魄
寒侵径叶。雁风击碎珊瑚屑。砚凉闲试霜晴贴。颂菊骚兰，秋事正奇绝。
故人又作江西别。书楼虚度中秋节。碧阑倚遍愁谁说。愁是新愁，月是旧时月。
醉落魄
忆忆忆忆。宫罗褶褶消金色。吹花有尽情无极。泪滴空帘，香润柳枝湿。
春愁浩荡湘波窄。红阑梦绕江南北。燕莺都是东风客。移尽庭阴，风老杏花白。
醉落魄
余寒正怯。金钗影卸东风揭。舞衣丝损愁千褶。一缕杨丝，犹是去年折。
临窗拥髻愁难说。花庭一寸燕支雪。春花似旧心情别。待摘玫瑰，飞下粉黄蝶。
醉落魄
柳侵阑角。画帘风软红香泊。引人蝴蝶翻轻薄。已自关情，和梦近来恶。
眉梢轻把闲愁著。如今愁重眉梢弱。双眉不画愁消却。不道愁痕，来傍眼边觉。
醉落魄
镂花镌叶。满枝风露和香撷。引将芳思归吟箧。梦与魂同，闲了弄香蝶。
小楼帘卷歌声歇。幽篁独处泉呜咽。短笺空在愁难说。霜角寒梅，吹碎半江月。
醉落魄
点酥点蜡。凭君尽做风流骨。汉家旧样宫妆额。流落人间，真个没人识。
佳人误拨龙香觅。一枝初向烟林得。被花惹起愁难说。恰恨西窗，酒醒乌啼月。
醉落魄
春风开者。一时还共春风谢。柳条送我今槐夏。不饮香醪，孤负人生也。
曲塘泉细幽琴写。胡床滑簟应无价。日迟睡起帘钩挂。何不归欤，花竹秀而野。
醉落魄
龙山行乐。何如今日登黄鹤。风光政要人酬酢。欲赋归来，莫是渊明错。
江山登览长如昨。飞鸿影里秋光薄。此怀祗有黄花览。牢裹乌纱，一任西风作。
醉落魄
胸襟洒落。光风霁月澄寥廓。生平素志惟丘壑。随分田园，花木四时乐。
儿孙不用千金橐。吾家自有诗书粕。生朝有酒团栾酌。因笑渠侬，痴骖画松鹤。
醉落魄
铜壶漏歇。纱窗倒挂梅梢月。玉人酒晕消香雪。促轸调弦，弹个古离别。
雏莺小凤交飞说。嘈嘈软语丁宁切。相如敧枕推红毯。脉脉无言，还记旧时节。
醉落魄
梅花似雪。雪花却似梅清绝。小窗低映梅梢月。常记良宵，吹酒共攀折。
如今客里都休说。潇潇洒洒情怀别。夜阑火冷孤灯灭。雪意梅情，分付漆园蝶。
醉落魄
玉钩珠箔。夜凉庭院天垂幕。好风吹动纶巾角。羽扇休挥，已怯絺衣薄。
扁舟明日清溪泊。归来依旧情怀恶。为君唤月骖鸾鹤。天近多寒，满引金凿落。
醉落魄
单衣乍著。滞寒更傍东风作。珠帘压定银钩索。雨弄新睛，轻旋玉尘落。
花唇巧借妆红约。娇羞才放三分萼。樽前不用多评泊。春浅春深，都向杏梢觉。
醉落魄
小窗银烛。轻鬟半拥钗横玉。数声春调清真曲。拂拂朱帘，残影乱红扑。
垂杨学画蛾眉绿。年年芳草迷金谷。如今休把佳期卜。一掬春情，斜月杏花屋。
蓦山溪
新正初破，三五银蟾满。纤手染香罗，剪红莲、满城开遍。楼台上下，歌管咽春风，驾香轮，停宝马，只待金乌晚。
帝城今夜，罗绮谁为伴。应卜紫姑神，问归期、相思望断。天涯情绪，对酒且开颜，春宵短。春寒浅。莫待金杯暖。
蓦山溪
神仙院宇，记得春归后。蜂蝶不胜闲，惹残香、萦纡深透。玉徽指稳，别是一般情，方永昼。因谁瘦。都为天然秀。
桐阴未减，独自携芳酎。再弄想前欢，拊金樽、何时似旧。凭谁说与，潘鬓转添霜，飞陇首。云将皱。应念相思久。
蓦山溪
金柔火老，欲避几无地。谁借一檐风，锁幽香、愔愔清邃。瑶阶珠砌，如膜遇金篦，流水外，落花前，岂是人能致。
擘麟泛玉，笑语皆真类。惆怅月边人，驾云軿、何方适意。么弦咽处，空感旧时声，兰易歇，恨偏长，魂断成何事。
蓦山溪
蛾眉亭上，今日交冬至。已报一阳生，更佳雪、因时呈瑞。匀飞密舞，都是散天花，山不见，水如山，浑在冰壶里。
平生选胜，到此非容易。弄月与燃犀，漫劳神、徒能惊世。争如此际，天意巧相符，须痛饮，庆难逢，莫诉厌厌醉。
蓦山溪
晚来寒甚，密雪穿庭户。如在广寒宫，惊满目、瑶林琼树。佳人乘兴，应是得欢多，泛新声，催金盏，别有留心处。
争知这里，没个人言语。拨尽火边灰，搅愁肠、飞花舞絮。凭谁子细，说与此时情，欢暂歇，酒微醺，还解相思否。
蓦山溪
青楼薄幸，已分终难偶。寻遍绮罗间，悄无个、眼中翘秀。江南春晓，花发乱莺飞，情渐透。休辞瘦。果有人相候。
醉乡路稳，常是身偏后。谁谓正欢时，把相思、番成红豆。千言万语，毕竟总成虚，章台柳。青青否。魂梦空搔首。
蓦山溪
鸳鸯翡翠，小小思珍偶。眉黛敛秋波，尽湖南、山明水秀。娉娉袅袅，恰近十三余，春未透。花枝瘦。正是愁时候。
寻花载酒。肯落谁人后。只恐远归来，绿成阴、青梅如豆。心期得处，每自不由人，长亭柳。君知否。千里犹回首。
蓦山溪
山围江暮。天镜开晴絮。斜影过梨花，照文星、老人星聚。清樽一笑，欢甚却成愁，别时襟，余点点，疑是高唐雨。
无人知处。梦里云归路。回雁晓风清，雁不来、啼雅无数。心情老懒，尤物解宜人，春尽也，有南风，好便回帆去。
蓦山溪
稠花乱叶，到处撩人醉。林下有孤芳，不匆匆、成蹊桃李。今年风雨，莫送断肠红，斜枝倚。风尘里。不带尘风气。
微嗔又喜。约略知春味。江上一帆愁，梦犹寻、歌梁舞地。如今对酒，不似那回时，书谩写，梦来空，只有相思是。
蓦山溪
山明水秀，尽属诗人道。应是五陵儿，见衰翁、孤吟绝倒。一觞一咏，潇洒寄高闲，松月下，竹风间，试想为襟抱。
玉关遥指，万里天衢杳。笔阵扫秋风，泻珠玑、琅琅皎皎。卧龙智略，三诏佐升平，烟塞事，玉堂心，频把菱花照。
蓦山溪
风流心胆，直把春偿酒。选得一枝花，绮罗中、算来未有。名园翠苑，风月最佳时，夜迢迢，车款款，是处曾携手。
重来一梦，池馆皆依旧。幽恨写新诗，托何人、章台问柳。渔舟归后，云锁武陵溪，水潺潺，花片片，舣棹空回首。
蓦山溪
轻衫短帽，重入长安道。屈指十年中，一回来、一回渐老。朋游在否，落托更能无，朱弦悄。知音少。拨断相思调。
花边柳外，潇洒愁重到。深院锁春风，悄无人、桃花自笑。金钗一股，拟欲问音尘，天杳杳。波渺渺。何处寻蓬岛。
蓦山溪
栏干十二，倚遍还重倚。一曲一般愁，对芳草、伤春千里。绮窗深处，还解忆人无，碧云辞，红叶字。曾仗东风寄。
缭墙深院，无路通深意。纵使得新声，又争知、相如名字。从来风韵，潇洒不禁愁，捻梨花，看菊蕊。应也成憔悴。
蓦山溪
广寒宫殿，千里同云晓。飞雪满空来，翦云英、群仙齐到。乱飘僧舍，密处洒歌楼，闲日少。风光好。且共宾朋笑。
华堂深处，满满觥船掉。梅蕊拆来看，已偷得、春风些小。绮罗香暖，不怕卷珠帘，沈醉了。樽前倒。红袖休来叫。
蓦山溪
春来心事，分付千种酒。午醉梦还醒，两眉愁、才消又有。天涯远梦，归路日中迷，楚云深，孤馆静，潇洒梨花手。
回文歌罢，幽恨新兼旧。帘影卷斜阳，乱红飞、风摇暮柳。独携此意，和泪上层楼，尽平芜，穷远目，认断千山首。
蓦山溪
画桥流水，宛是南州路。转柁绿杨湾，恍然间、青楼旧处。回肠断尽，犹剩尔多愁，记新声，怀昵语。依约对眉宇。
袜罗香在，只欠莲随步。无物比朝云，恨难续、高唐后赋。迢遥此夜，泪枕不成眠，月侵窗，灯映户。应见可怜许。
蓦山溪
谯园幽古，烟锁前朝桧。摇落枣红时，满园空、几株苍翠。史君才誉，金殿握兰人，将风调，改荒凉，便是嬉游地。
刘郎莫问，去后桃花事。司马更堪怜，掩金觞、琵琶催泪。愁来不醉。不醉奈愁何，汝南周，东阳沈，劝我如何醉。
蓦山溪
金樽玉酒，佳味名仙桧。恐是九龙泉，堪一饮、霜毛却翠。何须说此，只但饮陶陶，灯光底，百花春，自是仙家地。
星郎早贵，惯见风流事。留我不须归，倒尊空、烛堆红泪。飞凫令尹，才调更翩翩，休吊古，枉伤神，有兴来同醉。
蓦山溪
兰台仙史，好在多情否。不寄一行书，过西风、飞鸿去后。功名心事，千载与君同，只狂饮，只狂吟，绿鬓殊非旧。
山歌村馆，愁醉浔阳叟。且借两州春，看一曲、樽前舞袖。古来毕竟，何处是功名，不同饮，不同吟，也劝时开口。
蓦山溪
扬州全盛，往事今何处。帆锦两明珠，罥蔷薇、月中嬉语。朱衣白面，公子似神仙，登云屿。临烟渚。狂醉成怀古。
兰舟归后，谁与春为主。吟笑我重来，倚琼花、东风日暮。吴霜点鬓，流落共天涯，竹西路。高阳侣。魂梦应相遇。
蓦山溪
凤凰山下，东畔青苔院。记得当初个，与玉人、幽欢小宴。黄昏风雨，人散不归家，帘旌卷。灯火颤。惊拥娇羞面。
别来憔悴，偏我愁无限。歌酒情都减，也不独、朱颜改变。如今桃李，湖上泛舟时，青天晚。青山远。愿见无由见。
蓦山溪
自来相识，比你情都可。咫尺千里算，惟孤枕、单衾知我。终朝尽日，无绪亦无言。我心里，忡忡也，一点全无那。
香笺小字，写了千千个。我恨无羽翼，空寂寞、青苔院锁。昨朝冤我，却道不如休，天天天，不曾麽，因甚须冤我。
蓦山溪
湖平春水，菱荇萦船尾。空翠入衣襟，拊轻桹、游鱼惊避。晚来潮上，迤逦没沙痕，山四倚。云渐起。鸟度屏风里。
周郎逸兴，黄帽侵云水。落日媚沧洲，泛一棹、夷犹未已。玉箫金管，不共美人游，因个甚，烟雾底。独爱莼羹美。
蓦山溪
楼前疏柳，柳外无穷路。翠色四天垂，数峰青、高城阔处。江湖病眼，偏向此山明，愁无语。空凝伫。两两昏鸦去。
平康巷陌，往事如花雨。十载却归来，倦追寻、酒旗戏鼓。今宵幸有，人似月婵娟，霞袖举。杯深注。一曲黄金缕。
蓦山溪
江天雪意，夜色寒成阵。翠袖捧金蕉，酒红潮、香凝沁粉。帘波不动，新月淡笼明，香破豆，烛频花，减字歌声稳。
恨眉羞敛，往事休重问。人去小庭空，有梅梢、一枝春信。檀心未展，谁为探芳丛，消瘦尽，洗妆匀，应更添风韵。
蓦山溪
扁舟东去，极目沧波渺。千古送残红，到如今、东流未了。午潮方去，江月照还生，千帆起，玉绳低，枕上莺声晓。
锦囊佳句，韵压池塘草。声遏去年云，恼离怀、余音缭绕。倚楼看镜，此意与谁论，一重水，一重山，目断令人老。
蓦山溪
霜清木落，深院帘栊静。池面卷烟波，莹香水、一奁明镜。修筠拂槛，疏翠挽婵娟，山雾敛，水云收，野阔江天迥。
红消醉玉，酒面风前醒。罗幕护轻寒，锦屏空、金炉烬冷。星横参昂，梅径月黄昏，清梦觉，浅眉颦，窗外横斜影。
蓦山溪
雪空毡径，扑扑怜飞絮。柔弱不胜春，任东风、吹来吹去。墙阴苑外，一片落谁家，叶依依，烟郁郁，依旧如张绪。
那人拈得，吹向钗头住。不定却飞扬，满眼前、搅人情愫。蜂儿蝶子，教得越轻狂，隔斜阳，点芳草，断送青春暮。
蓦山溪
婵娟不老，依旧东风面。华烛下珠軿，盛寒里、春光一片。不教暮景，也似每常来，水精宫，银色界，今夜分明见。
碧街如水，人影花凌乱。谁在柳阴中，小妆寒、落梅数点。诗翁独倚，十二玉阑干，露蒙蒙，云冉冉，千嶂琉璃浅。
蓦山溪
梅花初谢，雪后寒微峭。谁送一城春，绮罗香、风光窈窕。插花走马，天近宝鞭寒，金波上，玉轮边，不是红尘道。
玻璃山畔，夜色无由到。深下水晶帘，拥严妆、铅华相照。珠楼缈缈，人月两婵娟，尊前月，月中人，相见年年好。
蓦山溪
想伊不住。船在蓝桥路。别语未甘听，更拟问、而今是去。门前杨柳，几日转西风，将行色，欲留心，忽忽城头鼓。
一番幽会，只觉添愁绪。邂逅却相逢，又还有、此时欢否。临岐把酒，莫惜十分斟，尊前月，月中人，明夜知何处。
蓦山溪
望云门外。油壁如流水。空巷逐朱幡，步春风、香河七里。冶容炫服，摸石道宜男，穿翠霭，度飞桥，影在清漪里。
秦头楚尾。千古风流地。试问汉江边，有解珮、行云旧事。主人是客，一笑强颁春，烧灯后，赏花前，遥忆年年醉。
蓦山溪
春风野外。卵色天如水。鱼戏舞绡纹，似出听、新声北里。追风骏足，千骑卷高冈，一箭过，万人呼，雁落寒空里。
天穿过了，此日名穿地。横石俯清波，竞追随、新年乐事。谁怜老子，使得暂遨游，争捧手，乍凭肩，夹道游人醉。
蓦山溪
出门西笑。千里长安道。不用引离声，便登荣、十洲三岛。画船珠箔，萍末水风凉，随柳岸，楚台人，景与人俱好。
应嗟见晚，玉殿生清晓。正是妙年时，步承明、谋身须早。轺车肤使，新逐凯歌回，恩綍重，彩衣轻，嘉庆知多少。
蓦山溪
一年春事，常恨风和雨。趁取未残时，醉花前、春应相许。山公倒载，日暮习池回，问东风，春知否，莫道空归去。
满城歌吹，也似春和豫。争笑使君狂，占风光、不教飞絮。明朝酒醒，满地落残红，唱新词，追好景，犹有君收聚。
蓦山溪
卿云衍苒，翠壁天开就。移下小方壶，照初日、嘉林濯秀。君恩暂许，丘壑憩夔龙，开径竹，续岩花，小试丹青手。
声名德业，汉代谁居右。红旆碧油幢，想今古、山中未有。霜松手种，应待茯苓生，斋酿熟，玉泉香，还上萱堂寿。
蓦山溪
王家人地，奕奕争高秀。金紫照青春，想当日、乌衣巷口。声名气概。今见两朱轓，诗似锦，酒如渑，属意风光厚。
酿泉石壁，未减南阳寿。清兴与谁同，探梅萼、溪桥驿堠。东风御柳，应访此韩翃，归步稳，赤墀边，肯记幽栖否。
蓦山溪
草薰风暖，楼阁笼轻雾。墙短出花梢，映谁家、绿杨朱户。寻芳拾翠，绮陌自青春，江南远，踏青时，谁念方羁旅。
昔游如梦，空忆横塘路。罗袖舞台风，想桃花、依然旧树。一怀离恨，满眼欲归心，山连水，水连云，怅望人何处。
蓦山溪
邻家相唤，酒熟闲相过。竹径引篮舆，会乡老、吾曹几个。沈家姊妹，也是可怜人，回巧笑，发清歌，相间花间坐。
高谈阔论，无可无不可。幸遇太平年，好时节、清明初破。浮生春梦，难得是欢娱，休要劝，不须辞，醉便花间卧。
蓦山溪
琼蔬玉蕊。久寄清虚里。春到碧溪东，下白云、寻桃问李。弹簧吹叶，懒傍少年场，遗楚佩，觅秦箫，踏破青鞋底。
河桥酒熟，谁解留侬醉。两袖拂飞花，空一春、凄凉憔悴。东风误我，满帽洛阳尘，唤飞鸿，遮落日，归去烟霞外。
蓦山溪
西真姊妹。只这梅花是。乘醉下瑶池，粉燕支、何曾梳洗。冰姿素艳，无意压群芳，独自笑，有时愁，一点心难寄。
雪添蕊佩。霜护盈盈泪。尘世悔重来，梦凄凉，玉楼十二。教些香去，说与惜花人，云黯淡，月朦胧，今夜谁同睡。
蓦山溪
夜来雨过，桃李将开遍。策杖引儿童，也学人、随莺趁燕。青天许大，多少好风光，一岁去，一春来，只恁空撩乱。
西池琼苑。游赏人何限。玉勒拥朱轮，各骋些、新欢旧怨。都齐醉也，说甚是和非，我笑他，他不觉，花落春风晚。
蓦山溪
东风不住。几阵黄梅雨。风外晓莺声，怨飘零、花残春暮。鸳鸯散后，供了十年愁，怀旧事，想前欢，忍记丁宁语。
尘昏青镜，休照孤鸾舞。烟锁凤楼空，问吹箫、人今何处。小窗惊梦，携手似平生，阳台路。行云去。目断山无数。
蓦山溪
西江东去，总是伤时泪。北陆日初长，对芳尊、多悲少喜。美人去后，花落几春风，杯漫洗。人难醉。愁见飞灰细。
梅边雪外。风味犹相似。迤逦暖乾坤，仗君王、雄风英气。吾曹老矣，端是有心人、追剑履。辞黄绮。珍重萧生意。
蓦山溪
月眉星眼，阆苑真仙侣。娇小正笄年，每当筵、愁歌怕舞。水亭烟树，春去已无踪，桃源路。知何处。往事如风絮。
如今闻道，误剪香云缕，闲系小乌纱，更无心、浅匀深注。三山路杳，终不是人间，知谁与。吹箫女。共驾青鸾去。
蓦山溪
小窗开宴，草草杯盘具。欢喜走儿童，庆生朝、一年一度。风光好处，恰是小春时，香泛泛，酒醺醺，一曲歌金缕。
吾今已醉，解作醒时语。千里念重亲，望家山、云天尽处。深深发愿，只愿早休官，居颜巷，戏莱衣，岁岁长欢聚。
蓦山溪
瑶田银海。浩色难为对。琪树照人间，晓然是、华严境界。万年松径，一带旧峰峦，深掩覆，密遮藏，三昧光无碍。
金毛狮子，打就休惊怪。片片上红炉，且不可、将情作解。有无不道，泯绝去来今，明即暗，暗还明，只个长不昧。
蓦山溪
挂冠神武。来作烟波主。千里好江山，都尽是，君恩赐与。风勾月引，催上泛宅时，酒倾玉，鲙堆雪，总道神仙侣。
蓑衣箬笠，更着些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，着甚来由顾。
蓦山溪
鳌山凤阙，多少飞琼侣。颙俟翠华临，庆新春、金波盈五。莲灯开遍，侍从尽登楼，簪花赴。传柑处。咫尺聆天语。
厌厌欲罢，宣劝犹旁午。扶上玉花骢，更踟蹰、梨园四部。追思往事，一夕九回肠，皇恩溥。归期阻。引领江南路。
蓦山溪
孤城暮角，落日边声静。醉袖拂危阑，对天末、孤云愁凝。吴津楚望，表里抱江山，山隐隐，水迢迢，满目江南景。
羁怀易感，往事伤重省。罗袂浥残香，鬓星星、忍窥清镜。琼英好在，应念玉关遥，凝泪眼，下层楼，回首平林暝。
蓦山溪
疏梅雪里，已报东君信。冷艳与清香，似一个、人人标韵。晚来特地，酌酒慰幽芳，携素手，摘纤枝，插向乌云鬓。
老来世事，百种皆消尽。荣利等浮云，谩汲汲、徒劳方寸。花前眼底，幸有赏心人，歌金缕，醉瑶卮，此外君体问。
蓦山溪
昼云今旦，雪霁严凝候。玉辇想回銮，正花覆、千官锦绣。周南留滞，清梦绕觚棱，心耿耿，路迢迢，此际空回首。
华堂荐寿。玉笋持椒酒。一曲啭春莺，更祝我、膺时纳祐。功名富贵，老去已灰心，唯只愿，捧觞人，岁岁长依旧。
蓦山溪
金风玉露，时节清秋候。散发步闲亭，对荧荧、一天星斗。悲歌慷慨，念远复伤时，心耿耿，发星星，倚仗空搔首。
区区恋豆。岂是甘牛后。时命未来间，且只得、低眉袖手。男儿此志，肯向死前休，无限事，几多愁，总付杯中酒。
蓦山溪
冲寒山意，未放江头树。老去恨春迟，数花期、朝朝暮暮。疏英冷蕊，也为有情忙，深夜月，小庭中，绝胜西城路。
调元妙手，便是春来处。酝造十分香，更暖借、毫端烟雨。狂歌醉客，小摘问东风，花谢后，子成时，趁得和羹否。
蓦山溪
平山堂上，侧盏歌南浦。醉望五州山，渺千里、银涛东注。钱郎英远，满腹贮精神，窥素壁，墨栖鸦，历历题诗处。
风裘雪帽，踏遍荆湘路。回首古扬州，沁天外，残霞一缕。德星光次，何日照长沙，渔父曲，竹枝词，万古歌来暮。
蓦山溪
雕弓绣帽。戏马秦淮道。风入马蹄轻，曾踏遍、淮堤芳草。飞英点点，春事已阑珊，风雨横，别离多，断送英雄老。
功名终在，休惜芳尊倒。谈笑下燕云，看千里、风驱电扫。男儿此事，莫待鬓丝棼，汉都护，万年觞，玉殿春风早。
蓦山溪
一番小雨，陡觉添秋色。桐叶下银床，又送个、凄凉消息。故乡何处，搔首对西风，衣线断，带围宽，衰鬓添新白。
钱塘江上，冠盖如云积。骑马傍朱门，谁肯念、尘埃墨客。佳人信杳，日暮碧云深，楼独倚，镜频看，此意无人识。
蓦山溪
韵高格妙。不数闲花草。向晚小梳妆，换一套、新衣始了。横钗整鬓，倚醉唱清词，房户静，酒杯深，帘幕明残照。
扬州一梦，未尽还惊觉。自恁在心头，拈不出、何时是了。吴霜点鬓，春色老刘郎，云路远，晚溪横，谁见桃花笑。
蓦山溪
元宵灯火。月淡游人可。携手步长廊，又说道、倾心向我。归来一梦，整整十年余，人似旧，去无因，牵惹情怀破。
章台杨柳，闻道无关锁。行客挽长条，悄不似、当初些个。而今休也，摇落任东风，但恣意，尽留情，我也知无那。
蓦山溪
去年今日，踪迹留金水。乘兴挈朋侪，游赏遍、南峰佳致。崇仙岸左，争看竞龙舟，人汹汹，鼓冬冬，不觉金乌坠。
而今寂寞，独处山林里。欲去恨无因，奈阻隔、川途百里。香蒲角黍，对暑悄无言，梅雨细，麦风轻，怅望空垂泪。
蓦山溪
天姿雅素，不管群芳妒。微笑倚春风，似窥宋、墙头凝伫。一春花草，陡觉更无香，悬绣账，结罗巾，谁更熏沈炷。
可堪开晚，未放韶光去。生怕糁庭阶，直不忍、苍苔散步。会须开宴，满摘蘸瑶觞，何况有，绮窗人，娇鬓相宜处。
蓦山溪
玉英檀蕊，细意凭君看。青帝忒多情，费几许、春风暗剪。晓来欹枕，不觉嫩香飘，披宿雾，启幽窗，不道开初遍。
无穷风味，乍可蜂莺占。莫遣俗人知，怕毒眼、急须遮断。倚墙压架，娇困卧枝头，心绪里，阿谁知，似个人撩乱。
蓦山溪
蟾宫仙种，几日飘鸳甃。密叶绣团栾，似翦出、佳人翠袖。叶间金粟，蔌蔌糁枝头，黄菊嫩，碧莲披，独对秋容瘦。
浓香馥郁，庭户宜熏透。十里远随风，又何必、凭阑细嗅。明犀一点，暗里为谁通，秋夜永，月华寒，无寐听残漏。
蓦山溪
乌龙云洞，神护红尘外。金鼎养丹砂，有仙卿、清修名世。三千功行，活字少人知，松露閟，紫烟深，知是聃翁裔。
吹箫后约，岂慕穿青紫。八十在人间，比当日、何须指李。相逢一笑，酒量海同宽，拔宅隐，玉霄寒，升举应新岁。
蓦山溪
清谈无限，林下逢人少。骑马踏红尘，恁区区、何时是了。名场利海，毕竟白头翁，山簇翠，水拖蓝，只个生涯好。
君侯洒落，卜筑开冰沼。三径直危楼，遍岩隈、幽花香草。风勾月引，余事作诗人，词歌雪，气凌云，寒瘦伦郊岛。
蓦山溪
冰清玉映，自是闺房秀。十里卷朱帘，好紫陌、家家未有。天然情素，高压一城春，花艳丽，月精神，梅韵腰肢瘦。
曲屏虚幌，枉著鸳鸯绣。不是不相逢，泪空滴、年年别袖。从他兰菊，秋露与春风，终不似，玉人人，一片心长久。
蓦山溪
催花小雨，轻把香尘洒。帘卷水亭风，梅影转、夕阳初下。靓妆窥鉴，鸳甃湛清漪，浮暗麝，剪芳琼，消得连城价。
玉楼十二，寒怯铢衣挂。曾是绿华仙，眷余情、新词如画。花随人圣，须信世无双，腾凤吹，驻銮舆，堪与瑶池亚。
蓦山溪
凋红减翠，正是清秋杪。深院袅香风，看梨花、一枝开早。珑璁映面，依约认娇颦，天淡淡，月溶溶，春意知多少。
清明池馆，芳信年年好。更向五侯家，把江梅、风光占了。休教寂寞，辜负向人心。檀板响，宝杯倾，潘鬓从他老。
蓦山溪
清明池馆。侧卧帘初卷。还是海棠开，睡未足、余酲满面。低头不语，浑似怨东风，心始吐，又惊飞，交现垂杨眼。
少陵情浅。花草题评遍。赋得恶因缘，没一字、聊通缱绻。黄昏时候，凝伫怯春寒，笼翠袖，减丰肌，脉脉情何限。
蓦山溪
蕊珠宫阙，西帝陈嫔御。语笑梦中香，叹罗浮、几番春暮。江南岁晚，垂地冻云黄，修竹外，一枝斜，流水桥边路。
小桃半吐。羞得无藏处。不怕雪霜欺，最难禁、豪风横雨。当年诗兴，犹自记扬州，今老矣，客天涯，还认何郎否。
蓦山溪
年年九日，萸菊登高宴。今岁旅新丰，听征雁、吟蛩幽怨。行行游赏，邂逅得诗人，呼斗酒，发清吟，豪气凌霄汉。
穷通默定，志士那兴叹。寓意醉乡游，且赢得、开怀萧散。功名外物，何必累冲襟，炼丹井，叱羊山，寻个修真伴。
蓦山溪
鉴湖千顷，四序风光好。拨棹皱涟漪，极目处、青山缭绕。微茫烟霭，鸥鹭点菰蒲，云帆过，钓舟横，俱被劳生扰。
知章请赐，独占心何小。风月本无私，同众乐、宁论多少。浮家泛宅，它日效陶朱，烹鲈鳜，酌松醪，吟笔千篇扫。
蓦山溪
深秋澄霁，烟淡霜天晓。翠岘峻摩穹，有碧涧、清溪缭绕。鸣弦多暇，乘兴约登临，听水乐，习丰碑，遐想东坡老。
当年叔子，何事伤怀抱。名与此山俱，叹无闻、真成可笑。吾侪勋业，要使列云台，擒颉利，斩楼兰，混一车书道。
蓦山溪
佳辰洊九，吹帽霜风峭。画阁势崔嵬，遍危阑、翠峰缭绕。茂林修竹，别是小壶天，烟霭淡，夕阳明，隐映溪光渺。
匣琴流水，休恨知音少。长啸对西风，觉志气、凌云缥缈。传杯兴逸，高会继龙山，簪嫩菊，插红萸，相对年年好。
蓦山溪
潜藩报政，玉座勤深眷。假节上青霄，正霜风、轻寒翦翦。天香怀袖，凝燕得从容，占喜色，送新声，潋滟金荷满。
趣装入相，盛事应重见。尽待苦留连，怕九重、兴思见晚。休文未老，金带称围腰，丹禁密，凤池深，不但长安远。
蓦山溪
老来生日，渐觉心情懒。卯酒带春酲，更昨来、东风已转。衰颜易改，不用看传神，欢意浅，酒肠慳，孤负深深劝。
浮云富贵，本自无心羡。金带便围腰，也应似、休文瘦减。君恩未报，何日赋归欤，三径乐，五湖游，趁取身强健。
蓦山溪
元戎十乘，出次高唐馆。归去旧鹓行，更何人、齐飞霄汉。瞿唐水落，惟是泪波深，催叠鼓，起牙樯，难锁长江断。
春深鳌禁，红日宫砖暖。何处望音尘，黯消魂、层城飞观。人情见惯，不敢恨相忘，梅驿外，蓼滩边，只待除书看。
蓦山溪
穷山孤垒，腊尽春初破。寂寞掩空斋，好一个、无聊底我。啸台龙岫，随分有云山，临浅濑，荫长松，闲据胡床坐。
三杯径醉，不觉纱巾堕。画角唤人归，落梅村、篮舆夜过。城门渐近，几点妓衣红，官驿外，酒垆前，也有闲灯火。
蓦山溪
枯林荒陌，矮树敷鲜叶。不见雅风标，十二分、山容野色。因何嫩茁，舞动小旗枪，梅花后，杏花前，色味香三绝。
含光隐耀，尘土埋豪杰。试看大粗疏，争知变、寒云飞雪。休说休说，世只两名花，芍药相，牡丹王，未尽人间舌。
蓦山溪
清都绛阙，我自经行惯。璧月带珠星，引钧天、笙箫不断。宝簪瑶佩，玉立拱清班。天一笑，物皆春，结得清虚伴。
还丹九转。凡骨亲会换。携剑到人间，偶相逢、依然青眼。狂歌醉舞，心事有谁知，明月下，好风前，相对纶巾岸。
蓦山溪
梨花过雨，已是春强半，花恼欲颠狂，兴浑在、秋千架畔。搔头无语，斜日上帘栊，飞上下，语呢喃，又见双双燕。
鱼吹细浪，镜面摇歌扇。藉草倒芳尊，衬香茵、落红千片。追奔蜗角，回首醉初醒，逢节物，且欢娱，莫待流年换。
蓦山溪
满城风雨，又是重阳近。黄菊媚清秋，倚东篱、商量开尽。红萸白酒，景物一年年，人渐远，梦还稀，赢得无穷恨。
钗分镜破，一一关方寸。强醉欲消除，醉魂醒、凄凉越闷。鸳鸯宿债，偿了恶因缘，当时事，只今愁，斑尽安仁鬓。
蓦山溪
木犀开了。还是生辰到。一笑对西风，喜人与、花容俱好。寿筵开处，香雾扑帘帏，笙簧奏，星河晓，拚取金垒倒。
当年仙子，容易抛蓬岛。月窟与花期，要同向、人间不老。拈枝弄蕊，此乐几时穷，一岁里，一番新，莫与蟠桃道。
蓦山溪
玉妃整佩，绛节参差御。一笑唤春回，正江南、天寒岁暮。孤标独立，占断世间香，云屋冷，雪篱深，长记西湖路。
人间尘土，不是留花处。羌管一声催，碎琼瑶、纷纷似雨。枝头著子，聊与世调羹，功就后，盍归休，还记来时不。
蓦山溪
无非无是。好个闲居士。衣食不求人，又识得、三文两字。不贪不伪，一味乐天真，三径里。四时花，随分堪游戏。
学些沓拖，也似没意志。诗酒度流年，熟谙得、无争三昧。风波岐路，成败霎时间，你富贵。你荣华，我自关门睡。
蓦山溪
饭蔬饮水，客莫嘲吾拙。高处看浮云，一丘壑、中间甚乐。功名妙手，壮也不如人，今老矣，尚何堪，堪钓前溪月。
病来止酒，辜负虚鹚杓。岁晚念平生，待都与、邻翁细说。人间万事，先觉者贤乎，深雪里，一枝开，春事梅先觉。
蓦山溪
老来风味，是事都无可。只爱小书舟，剩围着、琅玕几个。呼风约月，随分乐生涯，不羡富，不忧贫，不怕乌蟾堕。
三杯径醉，转觉乾坤大。醉后百篇诗，尽从他、龙吟鹤和。升沈万事，还与本来天，青云上，白云间，一任安排我。
蓦山溪
莺莺燕燕。摇荡春光懒。时节近清明，雨初晴、娇云弄暖。醉红湿翠，春意酿成愁，花似染。草如剪。已是春强半。
小鬟微盼。分付多情管。痴騃不知愁，想怕晚、贪春未惯。主人好事，应许玳筵开，歌眉敛。舞腰软。怎向轻分散。
蓦山溪
小花静院。有个人人现。缥缈更娉婷，算不数、歌朋舞伴。鸣珂曲里，常记偶相逢，无语恨，有情愁，绿嫩红妆浅。
别来谁念。人面关山远。凝睇倚危楼，眼波长、眉峰不展。一年心事，到此向谁论，书雁杳，梦云深，寂寞江天晚。
蓦山溪
醉魂初醒。强起寻芳径。一似楚云归，诮没个、鳞书羽信。疏狂踪迹，虚度可怜春，阴还闷。晴还困。赢得无端病。
菱花宝镜。拆破双鸾影。别袖忍频看，生怕见、啼红醉粉。而今憔悴，瘦立对东风，红成阵，绿成阴，况是春将尽。
蓦山溪
抚莲吟就，檐葡还曾赋。相伴更无花，倦炉熏、日长难度。柔桑叶里，玉碾小芙蕖，生竺国，长闽山，移向玉城住。
池亭竹院，宴坐冰围处。绿绕百千丛，夜将阑、争开迎露。煞曾评论，妖媚胜江梅，香称月，韵宜风，消尽人间暑。
蓦山溪
淡妆西子，怎比西湖好。南北两长堤，有庵画、楼台多少。翠光千顷，一片净琉璃，泛兰舟，摇画桨，尽日金尊倒。
名园精舍，总被游人到。年少与佳人，供携手、嬉游歌笑。夕阳西下，沈醉尽归来，鞭宝马，闹午随，簇著花藤轿。
蓦山溪
与鸥为客。绿野留吟屐。两行柳垂阴，是当日、仙翁手植。一亭寂寞。烟外带愁横，荷苒苒，展凉云，横卧虹千尺。
才因老尽，秀句君休觅。万绿正迷人，更愁入、山阳夜笛。百年心事，惟有玉阑知，吟未了，放船回，月下空相忆。
蓦山溪
金风玉露，洗出乾坤体。乘兴到前村，见一片、清溪无底。竹篱茅舍，鸡犬两三家，寻渔父，问湘灵，拄杖斜阳里。
青春误我，白发今如此。幸自识方壶，有个人、神通游戏。涧边野鹤，岩上忽孤云，倾浊酒，对黄花，又似东篱子。
蓦山溪
园林晴昼，花上黄峰尾。莺语怯游人，又还傍、绿杨深避。曲池斜径，草色碧于蓝，栏倦倚。帘半起。魂断斜阳里。
江南春尽，渺渺平桥水。身在一天涯，问此恨、何时是已。飞帆轻桨，催送莫愁来，歌舞地。尊酒底。不羡东邻美。
蓦山溪
几年修绩，总待荣亲老。每羡院南豪，向寿席、花花草草。如今惭愧，微胜十年前，聊尔办，杯盘了，一对慈颜笑。
愿亲强健，绿鬓长长好。来岁在琴堂，想凡事、应微热闹。契天交道，只办好心肠，官尽大，尽荣亲，待受金花诰。
蓦山溪
桃花雨动，测测轻寒小。曲槛面危阑，对东风、伤春怀抱。酒边心事，花下旧闲情，流年度，芳尘杳，懊恼人空老。
粉红题字，寄与分明道。消息燕归时，辗柔茵、连天芳草。琐窗孤影，夜卜烛花明，清漏断，月朦胧，挂在梅梢袅。
蓦山溪
春波浮渌，小隐桃溪路。烟雨正林塘，翠不碍、锦鳞来去。芹香藻腻，偏爱鲤花肥，檐影下，柳阴中，逐浪吹萍絮。
宫沟泉滑，怕有题红句。钩饵已忘机，都付与、人间儿女。濠梁兴在，鸥鹭笑人痴。三湘梦，五湖心，云水苍茫处。
蓦山溪
飞仙欲下，水殿严妆早。娇涩怕春知，跨白虬、天门未晓。霓裳零乱，肌骨自清妍，梅檐月，柳桥风，世上红尘杳。
重门深闭，忘却山阴道。呼酒嚼琼花，任醉来、玉山倾倒。无言相对，这岁暮心期，茅舍外，玉堂前，处处风流好。
蓦山溪
春工未觉，何处琼英早。夜半翦银河，到人间、楼台初晓。霏霏脉脉，不是不多情，金帐暖，玉堂深，却怪音尘杳。
天公谪下，暂落红尘道。颜色自还怜，怕轻狂、随风颠倒。冰心谁诉，但吹入梅花，明月地，白云阶，相照天寒好。
蓦山溪
江南春信，望断人千里。魂梦入花枝，染相思、同心并蒂。鸳鸯名字，赢得一双双，无限意。凝烟水。念远教谁寄。
毫端写兴，莫把丹青拟。墨客要卿卿，想临池、等闲梳洗。香衣黯淡，元不涴缁尘，怜缟袂。东风里。只恐于飞起。
蓦山溪
松陵江上，极目烟波缈。天际接沧溟，到如今、东流未了。吴樯越橹，都是利名人，空扰扰，知多少，只见朱颜老。
故园应是，绿遍池塘草。家住十洲西，算随分、生涯自好。渔蓑清贵，休羡谢三郎，红蕖月，白苹风，何似长安道。
蓦山溪
芳菲叶底。谁会秋江意。深绿护轻黄，怕青女、霜侵憔悴。开分早晚，都占九秋天，花四出，香七里。独步珠宫里。
佳名岩桂。却是因遗子。不见月中来，又那得、萧萧风味。霓裳旧曲，休问广寒人，飞太白，酬仙蕊。香外无香比。
蓦山溪
清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。
山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。
蓦山溪
黄苞初绽，谁向江头寄。天赋与清香，笑红颜、呈妖逞媚。低垂花面，不与众争妍，春尚未。先群卉。独禀中央气。
何须施巧，点缀芳丛里。只恐暗寻香，误峰儿、归来故垒。玉纤攀处，金钏色相宜，朔风寒，空雪坠。痛赏休辞醉。
蓦山溪
楼横北固，尽日厌厌雨。欸乃数声歌，但渺漠、江山烟树。寂寥风物，三五过元宵，寻柳眼，觅花英，春色知何处。
落梅呜咽，吹彻江城暮。脉脉数飞鸿，杳归期、东风凝伫。长安不见，烽起夕阳间，魂欲断，酒初醒，独下危梯去。
蓦山溪
园林何有，修竹摇苍翠。春到小桃蹊，看绿满、一池春水。花开日暖，儿侄竞追随，挑野蔌，纲溪鱼，有酒多且旨。
去来聚散，无必亦无意。说地或谈天，更休问、语言粗细。谁强谁弱，谁是又谁非，过去事，未来事，一枕腾腾睡。
蓦山溪
挂冠神武，来作烟花主。千里好江山，都尽是、君恩赐与。风勾月引，催上泛宅时，酒倾玉，鲙堆雪，总道神仙侣。
蓑衣箬笠，更著些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，著甚来由顾。
蓦山溪
去年今日，从驾游西苑。彩仗压金波，看水戏、鱼龙曼衍。宝津南殿，宴坐近天颜，金杯酒，君王劝。头上宫花颤。
六军锦绣，万骑穿杨箭。日暮翟华归，拥钧天、笙歌一片。如今关外，千里未归人，前山雨，西楼晚。望断思君眼。
蓦山溪
薰风时候。芍药披晴昼。天上玉阑干，展一枰、天家锦绣。汉宫唐殿。嫔御逞妖娆，飞燕女，太真妃，一样新妆就。
黄金捻线，色与红芳斗。谁把绛绡衣，误将他、胭脂渍透。晚风生处，襟袖卷浓香，持玉斝，秉纱笼，倚醉听更漏。
蓦山溪
青梅如豆，断送春归去。小绿间长红，看几处、云歌柳舞。偎花识面，对月共论心，携素手，采香游，踏遍西池路。
水边朱户。曾记销魂处。小立背秋千，空怅望、娉婷韵度。杨花扑面，香糁一帘风，情脉脉，酒厌厌，回首斜阳暮。
蓦山溪
春光如许。春到江南路。柳眼弄晴晖，笑梅老、落英无数。峭寒庭院，罗幕护窗纱，金鸭暖，锦屏深，曾记看承处。
云边尺素。何计传心缕。无处说相思，空惆怅、朝云暮雨。曲阑干外，小立近黄昏，心下事，眼边愁，借问春知否。
蓦山溪
春风如客，可是繁华主。红紫未全开，早绿遍、江南千树。一番新火，多少倦游人，纤腰柳，不知愁，犹作风前舞。
小阑干外，两两幽禽语。问我不归家，有佳人、天寒日暮。老来心事，唯只有春知，江头路，带春来，更带春归去。
蓦山溪
海棠枝上，留得娇莺语。双燕几时来，并飞入、东风院宇。梦回芳草，绿遍旧池塘，梨花雪，桃花雨。毕竟春谁主。
东郊拾翠，襟袖沾飞絮。宝马趁雕轮，乱红中、香尘满路。十千斗酒，相与买春闲，吴姬唱，秦娥舞。拚醉青楼暮。
蓦山溪
刘郎老矣，倦入繁华地。触目愈伤情，念陈迹、人非物是。共谁携手，落日步江村，临远水，对遥山，闲看烟云起。
买牛卖剑，便作儿孙计。朋旧自荣华，也怜我、无名无利。箪瓢钟鼎，等是百年身，空妄作，枉迂回，贪爱从今止。
蓦山溪
群花烂熳，春色浓如酒。芳草绿铺茵，正荼コ、牡丹时候。佳辰协瑞，来降蕊宫仙，珠帘卷，画堂深，香雾腾金兽。
朱颜绿鬓，不改长安旧。金盏莫辞深，拚通宵、尽从银漏。笙歌丛里，欢笑度年华。看荣贵，有儿孙，永祝松椿寿。
蓦山溪
江天霜晓，梅粉参差吐。剪剪暗香风，自吹到、瑶台仙路。辎軿缥缈，昨夜出蓬莱，云鬓薄，月眉纤，元是飞琼侣。
知书识字，书带先生女。来配计然家，货财等、封君千户。谷量牛马，更用斗量金，年不老，富无穷，常作蟠桃主。
蓦山溪
嫣然一笑，风味人间没，来自广寒宫。直偷得、天香入骨。软金缕屑，点缀碧琼枝，花藏叶，叶笼花，刚被风吹拂。
道人衾帐，不用沉烟熨。插满枕屏山，觉身在、蓝桥仙窟。一觞一咏，消得九秋愁，篱边菊，畹中兰，甘避芳尘不。
蓦山溪
东风吹物，渐入韶华媚。和气散千门，更灵鹊、前村报喜。月宫仙子，昨夜下瑶如，人传道，诞兰房，喜把金盆洗。
中郎传业，此事今如意。遥想画堂中，有葱葱，云烟滃瑞。休言前日，玉燕不来投，看释氏，到明年，又送麒麟至。
蓦山溪
湖平风稳，行色催津鼓。回首望重城，但满眼、红云紫雾。分香解佩，空记小楼东，银烛暗，绣帘垂直昵昵凭肩语。
关山千里，垂柳河桥路。燕子又归来，但惹得、满身花雨。彩笺不寄，兰梦更无凭，灯影下，月明中，魂断金钗股。
蓦山溪
当年苏小，家住苕溪尾。一棹采莲归、悄羞得、鸳鸯飞避。苹洲蓼岸，花脸两难分，崖半倚。风乍起。荡漾烟光里。
平生强项，未肯轻鱼水。溪上偶相逢，这一段、风情怎已。纫兰解佩，不负有情人，金尊侧，罗帐底。占尽人间美。
蓦山溪
洪钧转处，都在薰陶内。瑞世得奇才，赞化工，协调和气。雄词健笔，谈笑斡千钧，余闲手，尹王畿，治行称尤异。
雍容儒雅，早合登高位。天路踏骅骝，看峨冠，羽仪班缀。东风骀荡，玉斝酒鳞红，春不老，寿难穷，莫惜今朝醉。
蓦山溪
玉麟春晚，绿篇甘棠荫。可是惜花深，旋移得、翻阶红影。朱帘卷处，如在古扬州，宝璎珞，玉盘盂，娇艳交相映。
蓬莱殿里，几样春风鬓。生怕逐朝云，更罗幕、重重遮定。多情绛蜡，常见醉时容，萦舞袖，蔌歌尘，莫负良宵永。
蓦山溪
文章太守，今作湖山主。冰雪照人清，赋仙家、出尘风度。流芳积庆，故自有渊源，家将相，世侯王，勋德藏盟府。
政修人治，千里歌来暮。有脚是阳春，鼓和风、遍充寰宇。芝泥封诏，肯为郡人留，苍玉佩，紫金貂，稳上星辰去。
蓦山溪
画堂帘卷，贺燕双双语。花柳一番春，倚东风、雕红缕翠。草堂风月，还似旧家时，歌扇底，舞茵边，寿斝年年醉。
兵符传垒，已莅葵丘戍。两手挽天河，要一洗、蛮烟瘴雨。貂蝉冠冕，应是出兜鍪，餐五鼎，梦三刀，侯印黄金铸。
蓦山溪
醉魂离梦，捻合难成片。恶味怕黄昏，更西风，梧桐深院。蝉松翠妩，记那日相逢，情缱绻，语玲珑，人静凌波见。
香云曾约，念阻题红怨。应是绿窗寒，也思郎、云衣谁换。郎今销黯，步楚竹江空，云缥缈，水弥茫，不抵相思半。
蓦山溪
鉴湖千顷，四序风光好。拨棹皱涟漪，极日处、青山缭绕。微茫烟霭，鸥莺点菰蒲，云帆过，钓舟横，俱被劳生扰。
知章请赐，独占心何小。风月本无私，同众乐、宁论多少。浮家泛宅，它日郊陶朱，烹鲈鳜，酌松醪，吟笔千篇扫。
小重山
朱户深深小洞房。曲屏龟甲样，画潇湘。纱轻蓝嫩镂牙床。人如玉，一见已心凉。
午枕梦悠扬。流莺声唤觉，日犹长。几回烟断玉炉香。庭花影，不肯上东廊。
小重山
楼上风和玉漏迟。秋千庭院静，百花飞。午窗才起暖金卮。匀面了，阑畔看春池。
何事苦颦眉。碧云春信断，尽来时。鸳鸯游戏镇相随。云雾敛，新月挂天西。
小重山
雨霁风高天气清。玉盘浮出海，转空明。小窗帘影冷如冰。愁不寐，独自傍阶行。
情似浪头轻。一番销欲尽，一番生。无言惆怅到参横。人欲起，鹎鵊几声鸣。
小重山
玉指金徽一再弹。新声传访戴，雪溪寒。两行墨妙破冰纨。牵情处，幽恨寄毫端。
昵语强羞难。相逢真许似，镜中鸾。小梅疏影近杯盘。东风里，谁共倚阑干。
小重山
帘影新妆一破颜。玳筵回雪舞，小云鬟。琼枝擢秀望难攀。凝情处，千里望蓬山。
歌断酒阑珊。画船箫鼓转，绿杨湾。坠钿残燎水堂关。斜阳里，双燕伴人闲。
小重山
枕上阊门五报更。蜡灯香灺冷，恨天明。青苹风转彩帆轻。樯头燕，多谢伴人行。
临镜想倾城。两尖愁黛浅，泪波横。艳歌重记遣离情。缠绵处，翻是断肠声。
小重山
月月相逢只旧圆。迢迢三十夜，夜如年。伤心不照绮罗筵。孤舟里，单枕若为眠。
茂苑想依然。花楼连苑起，压漪涟。玉人千里共婵娟。清琴怨，肠断亦如弦。
小重山
一叶西风生嫩凉。彩舟旗影动，背斜阳。溪流几曲似回肠。高城远，今夜为谁长。
正节号清狂。苎萝标韵美，倚新妆。月华歌调转清商。尊酒畔，好住伴刘郎。
小重山
花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。
楚梦冷沈踪。一双金缕枕，半床空。画桥临水凤城东。楼前柳，憔悴几秋风。
小重山
飘径梅英雪未融。芳菲消息到，杳梢红。隔年欢事水西东。凝思久，不语坐书空。
回想夹城中。彩山箫鼓沸，绮罗丛。钿轮珠网玉花骢。香陌上，谁与斗春风。
小重山
碧水浮瓜纹簟前。只知闲枕手，不成眠。晚云如火雨晴天。轻云远，亭外一声蝉。
池馆几年年。倚阑催小艇，采新莲。多情还到芰荷边。应相忆，折藕看丝牵。
小重山
碧瓦朱甍紫翠深。玻璃屏障里，锦为城。子胥英爽海涛横。玉堂人，于此劝春耕。
五月政当成。岩廊将去路，肯留行。江山雄胜为公倾。公惜醉，风月若为情。
小重山
谁劝东风腊里来。不知天待雪，恼江梅。东郊寒色尚徘徊。双彩燕，飞傍鬓云堆。
玉冷晓妆台。宜春金缕字，拂香腮。红罗先绣踏青鞋。春犹浅，花信更须催。
小重山
门外东风糁玉尘。曲房花气蔼，博山春。小槽珠滴桂椒芬。梅蕊绽，谁共醉中闻。
睡起静无人。曲屏横远翠，锦为邻。十年旧事梦如新。红蕤枕，犹暖楚峰云。
小重山
鹤舞青青雪里松。冰开龟在藻，绿蒙茸。一成不记蕊珠宫。蟠桃熟，应待几东风。
玉酒紫金钟。非烟罗幕暖，宝熏秾。赠君春色腊寒中。君留取，长伴脸边红。
小重山
花过园林清荫浓。琅玕新脱笋，绿丛丛。雨声只在小池东。闲欹枕，直面芰荷风。
长日敞帘栊。轻尘飞不到，画堂空。一尊今夜与谁同。人如玉，相对月明中。
小重山
醉倚朱阑一解衣。碧云迷望眼，断虹低。近来休说带宽围。人千里，还是燕双飞。
深院日初迟。绮窗帘幕静，恨生眉。不堪虚度是花时。鸿来速，争解寄相思。
小重山
雨过风来午暑清。榴花红照眼，向人明。一枝低映宝钗横。菖蒲酒，玉碗十分斟。
引满听新声。小轩帘半卷，远山青。几人闲处见闲情。醒还醉，为趣妙难名。
小重山
重举金猊多炷香。仙方调绛雪，坐初尝。醉鬟娇捧不成行。颜如玉，玉碗共争光。
飞盖莫催忙。歌檀临阅处，缓何妨。远山横翠为谁长。人归去，余梦绕高唐。
小重山
椽烛乘珠清漏长。醉痕衫袖湿，有余香。红牙双捧旋排行。将歌处，相向更催妆。
明月映东墙。海棠花径密，迸流光。迟留春笋缓催汤，兰堂静，人已候虚廊。
小重山
碧藕花风入袖香。涓涓清露浥，玉肌凉。折花无语傍横塘。随折处，一寸万丝长。
还更擘莲房。莲心真个苦，似离肠。凌波新恨尽难忘。分携也。触事著思量。
小重山
月下潮生红蓼汀。浅霞都敛尽，四山青。柳梢风急堕流萤。随波处，点点乱寒星。
别语寄丁宁。如今能间隔，几长亭。夜来秋气入银屏。梧桐雨，还恨不同听。
小重山
帘卷东风日射窗。小山庭院静，接回廊。疏疏晴雨弄斜阳。凭栏久，墙外杏花香。
时节好寻芳。多情怀酒伴，忆欢狂。归鸿应已度潇湘。音书杳，前事忍思量。
小重山
深拥熏篝条已冥。寂寥山枕畔，梦难成。谁堪三两夜鸟声。银缸灺，花影上围屏。
犹记旧时情。帘边人似月，月如冰。从今张眼到天明。衣带缓，谁与问伶俜。
小重山
溪上晴山簇翠螺。晓来霜叶醉，小池荷。琐窗秋意苦无多。帘绣卷，黄菊两三窠。
小睡拥香罗。起来匀醉粉，玉垂梭。只愁无奈夜长何。你去也，今夜早来么。
小重山
碧玉山围十里湖。水云天共远，戏双凫。河阳花县锦屏铺。人不老，长日在蓬壶。
一笑且踟蹰。会骑箕尾去，上云衢。十分深注碧琳腴。休惜醉，醉后有人扶。
小重山
罗绮生香娇上春。金莲开陆海，艳都城。宝舆回望翠峰青。东风鼓，吹下半天星。
万井贺升平。行歌花满路，月随人。龙楼一点玉灯明。萧韶远，高宴在蓬瀛。
小重山
春到长门春草青。江梅些子破，未开匀。碧云笼碾玉成尘。留晓梦，惊破一瓯春。
花影压重门。疏帘铺淡月，好黄昏。二年三度负东君。归来也，著意过今春。
小重山
漠漠晴霓和雨收。长波千万里，拍天流。云帆烟棹去悠悠。西风里，归兴满沧州。
谩道醉忘忧。荡高怀远恨，更悲秋。一眉山色为谁愁。黄昏也，独自倚危楼。
小重山
楼外江山展翠屏。沈沈虹影畔，彩舟横。一尊别酒为君倾。留不住，风色太无情。
斜日半山明。画栏重倚处，独销凝。片帆回首在青冥。人不见，千里暮云平。
小重山
淡淡秋容烟水寒。楼高清夜永，倚阑干。玉人不见坐长叹。箫声远，明月满空山。
遐想绿云鬟。青冥风露冷，独乘鸾。别时容易见时难。凭孤枕，聊复梦婵娟。
小重山
楼上风高翠袖寒。碧云笼淡日，照阑干。绿杨芳草恨绵绵。长亭路，何处认征鞍。
晓镜懒重看。鬓云堆凤髻，任阑珊。鸾衾鸳枕小屏山。人如玉，忍负一春闲。
小重山
鞭凤骖鸾自斗杓。老君亲抱送，下层霄。人间仙李占春饶。千秋里，松月伴吹箫。
故国水云遥。谪仙丹荔熟，剥红绡。南山影转卧金蕉。倾寒绿，眉寿比山高。
小重山
星斗心胸锦绣肠。厌随尘士客，逐炎凉。江山风月伴行藏。无人识，高卧水云乡。
肘后有仙方。假饶丹未就，寿须长。儒冠多误莫思量。十分酒，菡萏小池塘。
小重山
谁向晴窗伴素馨。兰芽初秀发，紫檀心。国香幽艳最情深。歌白雪，只少一张琴。
新月冷光侵。醉时花近眼，莫频斟。薛涛笺上楚妃吟。空凝睇，归去梦中寻。
小重山
半夜灯残鼠上檠。上窗风动竹，月微明。梦魂偏记水西亭。琅玕碧，花影弄蜻蜓。
千里暮云平，南楼催上烛，晚来晴。酒阑人散斗西倾。天如水，团扇扑流萤。
小重山
雨洗檐花湿画帘。知他因甚地，瘦厌厌。玉人风味似冰蟾。愁不见，烟雾晓来添。
烦恼旧时谙。新来一段事，未心甘。满怀离绪过春蚕。灯残也，谁见我眉尖。
小重山
云护柔条雪压枝。斜风吹绛蜡，点胭脂。蔷薇柔水麝分脐。园林晚，脉脉带斜晖。
深阁绣帘低。宝奁匀泪粉，晚妆迟。一枝屏外对依依。清宵永，谁伴破寒卮。
小重山
要识长生辈赤松。朱颜和绿发，正丰茸。当年今日堕仙宫。佳气郁，香霭菊花风。
一醉拚升钟。小槽新酿美，玉泉浓。酒酣诗思浩无穷。云烟烂，题破锦笺红。
小重山
花艳嫣然照坐红。池光高下见，木芙蓉。相从款款莫匆匆。新酿熟，浮瓮碧香浓。
倚槛送飞鸿。登高时节近，菊披风。笑谈今喜一杯同。揉金蕊，和露入杯中。
小重山
红叶伤心月午楼。袭人风细细，远烟浮。瞢腾醉眼不禁秋。追旧事，拍塞一怀愁。
心绪两悠悠。东阳消瘦损，甚风流。拟凭仙枕梦中游。无眠久，通夕数更筹。
小重山
幂幂轻云护晓霜。银花千万朵，烂韶光。宝山金字屡更张。笙箫远，帘幕闷重廊。
车马暗尘香。一邦如蜡日，尽豪狂。游人归路笑声长。长歌里，击壤咏陶唐。
小重山
春日归来如许长。不知偿此意，几何觞。老人临酒兴犹狂。溪山主，终不道山王。
一雨罢耕桑。平生欢喜处，是吾乡。与君花底共风光。春莫笑，花不似人香。
小重山
轻暑单衣四月天。重来闲屈指，惜流年。人间何处有神仙。安排我，花底与尊前。
争道使君贤。笔端驱万马，驻平川。长安只在日西边。空回首，乔木淡疏烟。
小重山
清晚窗前杜宇啼。游仙惊梦醉，断魂迷。起来窗下看盆池。伤春去，消瘦不胜衣。
柳陌记年时。行云音信杳、与心违。空教攒恨入双眉。人已远，红叶莫题诗。
小重山
绿树阴阴春已休。群花飘尽也，不胜愁。游丝飞絮两悠悠。迷芳草，日暖雨初收。
深院小迟留。好香烧一炷，细烟浮。更听羯鼓打梁州。恼人处，宿酒尚扶头。
小重山
枝上杨花糁玉尘。晚风扶起处，雪轻盈。扑人点点细无声。谁能惜，撩乱满江城。
忍泪未须倾。十年追往事，叹流莺。晓来雨过转伤情。铺池绿，遗恨寄浮萍。
小重山
一夜西风响翠条。碧纱窗外雨，长凉飙。朝来绿涨水平桥。添清景，疏韵入芭蕉。
坐久篆烟销。多情人去后，信音遥。即今消瘦沈郎腰。悲秋切，虚度可人宵。
小重山
日脚才添一线长。葭灰吹玉管，转新阳。老来添得鬓边霜。年华换，归思满沧浪。
唤客对凝香。公庭凫骛散，缓行觞。何须红袖立成行。清淡好，胜似听丝簧。
小重山
一笑回眸百媚生。娇羞佯不语，艳波横。缓移莲步绕阶行。凝情久，幽怨吒银筝。
些事那回曾。水晶双枕冷，簟纹平。窥人燕子苦无情。惊梦断，何处觅云行。
小重山
旋制离歌唱未成。阳关先画出，柳边亭。中年怀抱管弦声。难忘处，风月此时情。
夜雨共谁听。尽教清梦去，两三程。商量诗价重连城。相如老，汉殿旧知名。
小重山
绿涨连云翠拂空。十分风月处，著衰翁。垂杨影断岸西东。君恩重，教且种芙蓉。
十里水晶宫。有时骑马去，笑儿童。殷勤却谢打头风。船儿住，且醉浪花中。
小重山
乐岁农家喜夜春。朝来收宿雾，快新晴。云移日转午风轻。香罗薄，暄暖困游人。
积水满春塍。绿波翻郁郁，露秧针。幸无离绪苦牵情。烟林外，时听杜鹃声。
小重山
碧幕霞绡一缕红。槐枝啼宿鸟，冷烟浓。小楼愁倚画阑东。黄昏月，一笛碧云风。
往事已成空。梦魂飞不到，楚王宫。翠绡和泪暗偷封。江南阔，无处觅征鸿。
小重山
一见情怀便雅投。尊前成密约，意绸缪。已成行计理归舟。空相忆，无计为伊留。
执别话离愁。萦牵滋味恶，在心头。而今无奈阻欢游。些子事，此恨两悠悠。
小重山
人绕湘皋月坠时。斜横花树小，浸愁漪。一春幽事有谁知。东风冷、香远茜裙归。
鸥去昔游非。遥怜花可可，梦依依。九疑云杳断魂啼。相思血，都沁绿筠枝。
小重山
寒食飞红满帝城。慈乌相对立，柳青青。玉阶端笏细陈情。天恩许，春尽可还京。
鹊报倚门人。安舆扶上了，更亲擎。看花携乐缓行程。争迎处，堂下拜公卿。
小重山
居士情怀爱小春。恰如重会面，旧时人。东君轻笑又轻颦。如道我，春去却伤心。
青鸟下红巾。瑶池春信早，莫因循。柳丝黄日牡丹晨。相随逐，春浅到春深。
小重山
云影收晴雨外明。碧溪春滟滟，落花平。莺声催我过桥行。人何在，诗酒淡心情。
闲里兴还生。锦鳞题尺素，有谁能。草边芳径柳边城。归来也，清梦绕山屏。
小重山
点染烟浓柳色新。小桃红映水，日初匀。露收芳径草铺茵。凝情久，风淡起轻尘。
梁燕已争春。折花闲伴酒，试濡唇。流莺何处语声频。阑干曲，蜂蝶更随人。
小重山
风雨移春醉梦中。忽然吹信息，堕泸戎。青炜风物换朱融。吾归矣，家在月明东。
公等为人忠。年年称母寿，一尊同。恨无佳句可酬公。相期意，滴滴小槽红。
小重山
春水东流一苇杭。春情翦不断，汉江长。江花江草为谁芳。浑不似，沙暖睡鸳鸯。
且道不思量。怕他知得后，痛肝肠。路遥天阔水茫茫。成病也，教我怎禁当。
小重山
梧竹因依山尽头。潇潇疏雨后，几分秋。轻凉无数入西楼。凭栏久，满眼动离愁。
飞鹭下汀洲。怕知鸿雁到，带书否。诗阄酒戏一齐休。人如削，身在水边洲。
小重山
一种分香自月宫。人间清绝处，小山丛。谁将仙米掷虚空。丹砂碎，糁遍碧云中。
好是窦家风。年年秋色里，又香浓。风流全在主人翁。青青鬓，相映脸潮红。
小重山
溪上秋来晚更宜。夕阳西下处，碧云堆。谁家舟子采莲归。双白鹭，惊起背人飞。
烟水渐凄迷。渔灯三数点，乍明时。西风一阵白苹湄。凝伫久，心事有谁知。
小重山
碧霄如水月如钲。今宵知为我，特分明。冰壶玉界两三星。清露下，渐觉湿衣轻。
高树点流萤。秋声还又动，客心惊。吾家水月寄昭亭。归去也，天岂太无情。
小重山
正是拈芳采艳时。连朝风雨里，掩朱扉。强排春恨剪新词。词未就，莺唱缕金衣。
云薄弄晴晖。试穿花迳去，拣双枝。紫香红腻著罗衣。簪不尽，瓶里顿将归。
小重山
画檐簪柳碧如城。一帘几雨里，近清明。吹箫门巷冷无声。梨花月，今夜负中庭。
远岫敛修颦。春愁吟入谱，付莺莺。红尘没马翠埋轮。西泠曲，欢梦絮飘零。
小重山
松是交朋竹是邻。横枝临水瘦，月黄昏。冲寒香入岭头云。清到底，人共一般清。
好句更无痕。门前无俗客，不须扃。暂将骚致答花神。从此去，题动玉堂春。
小重山
岸柳黄深绿渐饶。林塘初雨过，涨蒲萄。秋千亭榭彩旗交。莺声里，春在杏花梢。
慵整翠云翘。眉尖愁两点，倩谁描。斜阳芳草暗魂销。东风远，犹凭赤阑桥。
小重山
吹断笙箫春梦寒。倚楼思往事，泪偷弹。别时容易见时难。相看处，惟有玉连环。
人在万重山。近来应不似，旧时颜。重门深院柳阴间。曾携手，休去倚危阑。
小重山
清气飞来望似空。数椽何用草，膝堪容。卷将一片当帘栊。难持赠，只在此山中。
鱼影倦随风。无心成雨意，又西东。都缘窗户自玲珑。江枫外，不隔夜深钟。
小重山
淡色分山晓气浮。疏林犹剩叶，不多秋。林深仿佛昔曾游。频唤酒，渔屋岸西头。
不拟此凝眸。朦胧清影里，过扁舟。行行应到白苹洲。烟水冷，传语旧沙鸥。
小重山
谁向江头遣恨浓。碧波流不断，楚山重。柳烟和雨隔疏钟。黄昏后，罗幕更朦胧。
桃李小园空。阿谁犹笑语，拾残红。珠帘卷尽落花风。人不见，春在绿芜中。
小重山
湖上秋来莲荡空。年华都付与，木芙蓉。采菱舟子两相逢。双媚靥，一笑与谁浓。
斜日落溟濛。鸳鸯飞起处，水无踪。望湖楼上两三峰。人不见，林外数声钟。
小重山
谢了荼コ春事休。无多花片子，缀枝头。庭槐影碎被风揉。莺虽老，声尚带娇羞。
独自倚妆楼。一川烟草浪，衬云浮。不如归去下帘钩。心儿小，难着许多愁。
小重山
绿树莺啼春正浓。钗头青杏小，绿成丛。玉船风动酒鳞红。歌声咽，相见几时重。
车马去匆匆。路随芳草远，恨无穷。相思只在梦魂中。今宵月，偏照小楼东。
小重山
昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。
白首为功名。旧山松竹老，阻归程。欲将心事付瑶琴。知音少，弦断有谁听。
小重山
汲水添瓶恰换花。蜂儿争要采，打窗纱。青春谁与度年华。弦索暗，无绪几曾拏。
春思正交加。马蹄声错认，客还家。花笺欲写寄天涯。羞人见，罗袖急忙遮。
小重山
柳暗花明春事深。小阑红芍药，已抽簪。雨馀风软碎鸣禽。迟迟日，犹带一分阴。
往事莫沉吟。身间时序好，且登临。旧游无处不堪寻。无寻处，惟有少年心。
小重山
薄雪初消银月单。疏疏浮竹影、矮红阑。梅花梦事落孤山。禁人处，霜重鼓声寒。
留取晓来看。斑帘低小阁、烛花残。一帆明月去沧湾。空相忆，雪浪月痕翻。
小重山
凉入秋檐雨意长。竹深啼络纬，响虚堂。一枝灯影耿昏黄。疏帘外，风度木樨香。
心事易成伤。燕支坡下路，语如簧。定仙螺子玉钗梁。鸳屏梦，应到旧韦郎。
小重山
恨入眉尖熨不开。日高犹未肯，傍妆台。玉郎嘶骑不归来。梁间燕，犹自及时回。
粉泪污香腮。纤腰成瘦损，有人猜。一春那识下香阶。春又去，花落满苍苔。
小重山
谢了梅花恨不禁。小楼羞独倚，暮云平。夕阳微放柳梢明。东风冷，眉岫翠寒生。
无限远山青。重重遮不断，旧离情。伤春还上去年心，怎禁得，时节又烧灯。
小重山
一点斜阳红欲滴。白鸥飞不尽，楚天碧。渔歌声断晚风急。搅芦花，飞雪满林湿。
孤馆百尤集。家山千里远，梦难觅。江湖风月好休拾。故溪云，深处著蓑笠。
诉衷情
一声画角日西曛。催促掩朱门。不堪更倚危阑，肠断已消魂。
年渐晚，雁空频。问无因。思心欲碎，愁泪难收，又是黄昏。
诉衷情
花前月下暂相逢。苦恨阻从容。何况酒醒梦断，花谢月朦胧。
花不尽，月无穷。两心同。此时愿作，杨柳千丝，绊惹春风。
诉衷情
数枝金菊对芙蓉。零落意忡忡。不知多少幽怨，和泪泣东风。
人散后，月明中。夜寒浓。谢娘愁卧，潘令闲眠，往事何穷。
诉衷情
青梅煮酒斗时新。天气欲残春。东城南陌花下，逢著意中人。
回绣袂，展香茵。叙情亲。此情拚作，千尺游丝，惹住朝云。
诉衷情
东风杨柳欲青青。烟淡雨初晴。恼他香阁浓睡，撩乱有啼莺。
眉叶细，舞腰轻。宿妆成。一春芳意，三月如风，牵系人情。
诉衷情
芙蓉金菊斗馨香。天气欲重阳。远村秋色如画，红树间疏黄。
流水淡，碧天长。路茫茫。凭高目断。鸿雁来时，无限思量。
诉衷情
数枝金菊对芙蓉。摇落意重重。不知多少幽怨，和露泣西风。
人散后，月明中。夜寒浓。谢娘愁卧，潘令闲眠，心事无穷。
诉衷情
露莲双脸远山眉。偏与淡妆宜。小庭帘幕春晚，闲共柳丝垂。
人别后，月圆时。信迟迟。心心念念，说尽无凭，只是相思。
诉衷情
秋风吹绽北池莲。曙云楼阁鲜。画堂今日嘉会，齐拜玉炉烟。
斟美酒，祝芳筵。奉觥船。宜春耐夏，多福庄严，富贵长年。
诉衷情
世间荣贵月中人。嘉庆在今辰。兰堂帘幕高卷，清唱遏行云。
持玉盏，敛红巾。祝千春。榴花寿酒，金鸭炉香，岁岁长新。
诉衷情
海棠珠缀一重重。清晓近帘栊。胭脂谁与匀淡，偏向脸边浓。
看叶嫩，惜花红。意无穷。如花似叶，岁岁年年，共占春风。
诉衷情
幕天席地斗豪奢。歌妓捧红牙。从他醉醒醒醉，斜插满头花。
车载酒，解貂贳。尽繁华。儿孙贤俊，家道荣昌，祝寿无涯。
诉衷情
喧天丝竹韵融融。歌唱画堂中。玲女世间希有，烛影夜摇红。
一同笑，饮千钟。兴何穷。功成名遂，富足年康，祝寿如松。
诉衷情
离怀酒病两忡忡。欹枕梦无踪。可怜有人今夜，胆小怯房空。
杨柳绿，杏梢红。负春风。迢迢别恨，脉脉归心，付与征鸿。
诉衷情
烧残绛蜡泪成痕。街鼓报黄昏。碧云又阻来信，廊上月侵门。
愁永夜，拂香茵。待谁温。梦兰憔悴，掷果凄凉，两处消魂。
诉衷情
常时黄色见眉间。松桂我同攀。每言天上辛苦，不肯饵金丹。
怜水静，爱云闲。便忘还。高歌一曲，岩谷迤逦，宛似商山。
诉衷情
练巾藜杖白云间。有兴即跻攀。追思往昔如梦，华毂也曾丹。
尘自扰，性长闲。更无还。达如周召，究似丘轲，祗个山山。
诉衷情
茫然不肯住林间。有处即追攀。将他死语图度，怎得离真丹。
浆水价，匹如闲。也须还。何如直截，踢倒军持，赢取沩山。
诉衷情
营巢燕子逞翱翔。微志在雕梁。碧云举翮千里，其奈有鸾皇。
临济处，德山行。果承当。自时降住，一切天魔，扫地焚香。
诉衷情
莫言普化祗颠狂。真解作津梁。蓦然打个斤斗，直跳过羲皇。
临济处，德山行。果承当。将他建立，认作心诚，也是寻香。
诉衷情
种花人自蕊宫来。牵衣问小梅。今年芳意何似，应向旧枝开。
凭寄语，谢瑶台。客无才。粉香传信，玉盏开筵，莫待春回。
诉衷情
净揩妆脸浅匀眉。衫子素梅儿。苦无心绪梳洗，闲淡也相宜。
云态度，柳腰肢。入相思。夜来月底，今日尊前，未当佳期。
诉衷情
渚莲霜晓坠残红。依约旧秋同。玉人团扇恩浅，一意恨西风。
云去住，月朦胧。夜寒浓。此时还是，泪墨书成，未有归鸿。
诉衷情
凭觞静忆去年秋，桐落故溪头。诗成自写红叶，和恨寄东流。
人脉脉，水悠悠。几多愁。雁书不到，蝶梦无凭，漫倚高楼。
诉衷情
小梅风韵最妖娆。开处雪初消。南枝欲附春信，长恨陇人遥。
闲记忆，旧江皋。路迢迢。暗香浮动，疏影横斜，几处溪桥。
诉衷情
长因蕙草记罗裙。绿腰沈水熏。阑干曲处人静，曾共倚黄昏。
风有韵，月无痕。暗消魂。拟将幽恨，试写残花，寄与朝云。
诉衷情
御纱新制石榴裙。沈香慢火熏。越罗双带宫样，飞鹭碧波纹。
随锦字，叠香痕。寄文君。系来花下，解向尊前，谁伴朝云。
诉衷情
都人离恨满歌筵。清唱倚危弦。星屏别后千里，更见是何年。
骢骑稳。绣衣鲜，欲朝天。北人欢笑，南国悲凉，迎送金鞭。
诉衷情
钱塘风景古来奇。太守例能诗。先驱负弩何在，心已誓江西。
花尽后，叶飞时。雨凄凄。若为情绪，更问新官，向旧官啼。
诉衷情
海棠珠缀一重重。清晓近帘栊。胭脂谁与匀淡，偏向脸边浓。
看叶嫩，惜花红。意无穷。如花似叶，岁岁年年，共占春风。
诉衷情
小莲初上琵琶弦。弹破碧云天。分明绣阁幽恨，都向曲中传。
肤莹玉，鬓梳蝉。绮窗前。素娥今夜，故故随人，似斗婵娟。
诉衷情
小桃灼灼柳篸篸。春色满江南。雨晴风暖烟淡，天气正醺酣。
山泼黛，水挼蓝。翠相搀。歌楼酒旆，故故招人，权典青衫。
诉衷情
红窗小艇雨余天。李郭未神仙。片时蓬底幽梦，即是五湖船。
追往事，惜流年。恨风烟。向人依旧，两行垂杨，一片新蝉。
诉衷情
吴宫绝艳楚宫腰。怯挂紫檀槽。纤纤玉笋轻捻，莺语弄春娇。
松钿带，亸金翘。暗香飘。红牙拍碎，绛蜡烧残，月淡天高。
诉衷情
金盆水冷又重煨。不肯傍妆台。从教髻鬟松慢，斜亸卷云钗。
莲步稳，黛眉开。后园回。手挼柳带，鬓插梅梢，探得春来。
诉衷情
薰风吹动满池莲。晓云楼阁鲜。绣阁华堂嘉会，齐拜玉炉烟。
斟美酒，奉觥船。祝芳筵。宜春耐夏，多福庄严，富贵长年。
诉衷情
劳生奔走因粗官。揽镜鬓毛斑。物外平生萧散，微宦兴阑珊。
寄胜处，每凭阑。定忘还。好山如画，水绕云萦。无计成闲。
诉衷情
不堪回首卧云乡。羁宦负清狂。年来镜湖风月，鱼鸟两相忘。
秦塞险，楚山苍。更斜阳，画桥流水，曾见扁舟，几度刘郎。
诉衷情
半销檀粉睡痕新。背镜照樱唇。临风再歌团扇，深意属何人。
轻调笑，浅凝颦。认情亲。最难堪酒，似不胜情，依样伤春。
诉衷情
东城南陌路岐斜。芳草遍藏遮。黄鹂自是来晚，莫恨海棠花。
惊雪絮，满天涯。送春赊。问春莫是，忆著东君，自去还家。
诉衷情
出林杏子落金盘。齿软怕尝酸。可惜半残青紫，犹有小唇丹。
南陌上，落花闲。雨斑斑。不言不语，一段伤春，都在眉间。
诉衷情
堤前亭午未融霜。风紧雁无行。重寻旧日岐路，茸帽北游装。
期信杳，别离长。远情伤。风翻酒幔，寒凝茶烟，又是何乡。
诉衷情
当时选舞万人长。玉带小排方。喧传京国声价，年少最无量。
花阁迥，酒筵香。想难忘。而今何事，佯向人前，不认周郎。
诉衷情
杖头挑得布囊行。活计有谁争。不肯侯家五鼎，碧涧一杯羹。
溪上月，岭头云。不劳耕。瓮中春色，枕上华胥，便是长生。
诉衷情
倦投林樾当诛茅。鸿雁响寒郊。溪上晚来杨柳，月露洗烟梢。
霜后渚，水分槽。尚平桥。客床归梦，何必江南，门接云涛。
诉衷情
花阴柳影映帘栊。罗幕绣重重。行云自随语燕，回雪趁惊鸿。
银字歇，玉杯空。蕙烟中。桃花髻暖，杏叶眉弯，一片春风。
诉衷情
短疏萦绿象床低。玉鸭度香迟。微云淡著河汉，凉过碧梧枝。
秋韵起，月阴移。下帘时。人间天上，一样风光，我与君知。
诉衷情
深深院宇小池塘。一径碧梧长。青春又归何处，新笋绿成行。
多少事，恼人肠。懒思量。香消一炷，睡起霎时，日过东窗。
诉衷情
清明寒食景暄妍。花映碧罗天。参差捍拨齐奏，丰颊拥芳筵。
逢诞日，揖真仙。托炉烟。朱颜长似，头上花枝，岁岁年年。
诉衷情
结庐人境羡陶潜。车马不来喧。胜处自多真趣，飞鸟日相还。
心既远，地仍偏。见南山。手持菊颖，山气常佳，欲辨忘言。
诉衷情
青垂柳线水平池。芳径燕初飞。日长事少人静，山茧换单衣。
箫鼓远，篆香迟。卷帘低。半床花影，一枕松风，午醉醒时。
诉衷情
老人无复少年欢。嫌酒倦吹弹。黄昏又是风雨，楼外角声残。
悲故国，念尘寰。事难言。下了纸帐，曳上青氈，一任霜寒。
诉衷情
月中玉兔日中鸦。随我度年华。不管寒暄风雨，饱饭热煎茶。
居士竹，故侯瓜。老生涯。自然天地，本分云山，到处为家。
诉衷情
夜来沈醉卸妆迟。梅萼插残枝。酒醒熏破春睡，梦远不成归。
人悄悄，月依依。翠帘垂。更挼残蕊，更捻余香，更得些时。
诉衷情
亭亭秋水玉芙蓉。天际水浮空。碧云望中空暮，人在广寒宫。
双缕枕，曲屏风。小房栊。可怜今夜，明月清风，无计君同。
诉衷情
小桃初破两三花。深浅散余霞。东君也解人意，次第到山家。
临水岸，一枝斜。照笼纱。可怜何事，苦爱施朱，减尽容华。
诉衷情
乘鸾缥缈过三山。游戏下人间。金尊不辞频倒，春色上朱颜。
依暖玉，掠风鬟。语关关。惟愁漏短，雨散云飞，骑月空还。
诉衷情
从来云雨过巫山。只托梦魂间。何如醉逢倾国，春到一瓢颜。
歌窈窕，舞双鬟。掩云关。重城五鼓，月下西楼，不忍轻还。
诉衷情
西都花市锦云同。谷雨贡黄封。天心故偏雨露，名品满深宫。
开国艳，正春融。露香中。绮罗金殿，醉赏浓春，贵紫娇红。
诉衷情
人情世态饱经过。眼也见来多。忙中掉得便去，不是有人唆。
云似舞，水如歌。笑呵呵。这回还我，半世偎绥，一味磨跎。
诉衷情
得抽头处好抽头。等待几时休。贤且广张四至，我早已优游。
黄道服，布钱绉。煞风流。往来熟后，也没惊怕，也没忧愁。
诉衷情
郁孤台上立多时。烟晚暮云低。山川城郭良是，回首昔人非。
今古事，只堪悲。此心知。一尊芳酒，慷慨悲歌，月堕人归。
诉衷情
阿房废址汉荒丘。狐兔又群游。豪华尽成春梦，留下古今愁。
君莫上，古原头。泪难收。夕阳西下，塞雁南飞，渭水东流。
诉衷情
建章宫殿晚生寒。飞雪点朱阑。舞腰缓随檀板，轻絮殢春闲。
愁思乱，酒肠慳。漏将残。玉人今夜，滴粉搓酥，应敛眉山。
诉衷情
半钩珠箔小扬州。春色在重楼。曾醉玳筵歌舞，楚梦苦难留。
情脉脉，恨悠悠。几时休。大都人世，会少离多，总是闲愁。
诉衷情
晚妆初试蕊珠宫。随步异香浓。檀槽缓垂鸾带，纤指捻春葱。
莺语巧，上林中。正娇慵。暂教花下，帘影微开，多谢东风。
诉衷情
兰亭曲水擅风流。移宴向清秋。黄花未应憔悴，盏面尚堪浮。
围艳质，发歌喉。细相酬。明年此会，主人还是，在凤池头。
诉衷情
疏疏密密未开时。装点最繁枝。分明占断秋思，一任晓风吹。
金缕细，翠绡垂。画阑西。嫦娥也道，一种幽香，几处相宜。
诉衷情
闲中一盏瓮头春。养气又颐神。莫教大段沈醉，只好带微醺。
心自适，体还淳。乐吾真。此怀何似，兀兀陶陶，太古天民。
诉衷情
闲中一盏建溪茶。香嫩雨前芽。砖炉最宜石铫，装点野人家。
三昧手，不须夸。满瓯花。睡魔何处，两腋清风，兴满烟霞。
诉衷情
闲中一弄七弦琴。此曲少知音。多因淡然无味，不比郑声淫。
松院静，竹林深。夜沈沈。清风拂轸，明月当轩，谁会幽心。
诉衷情
闲中一首醉时歌。此乐信无过。阳春自来寡和，谁与乐天和。
言不尽，意何多。且蹉跎。功名莫问，富贵休言，到底如何。
诉衷情
洗妆僛舞傍清尊。霏雨淡黄昏。殷勤与花为地，烧烛助微温。
松半岭，竹当门。意如村。明朝酒醒，桃李漫山，心事谁论。
诉衷情
江梅初试两三花。人意竞年华。春工未敢轻放，深院拥吴娃。
翻酒戏，醉人家。旧生涯。而今且趁，便面斜阳，莫照红纱。
诉衷情
荷花风细竹娟娟。新浴晚凉天。钩帘坐期素月，相对理朱弦。
歌扇底，舞裙边。旧因缘。忔憎模样，别没包弹，只欠心坚。
诉衷情
当年万里觅封侯。匹马戍梁州。关河梦断何处，尘暗旧貂裘。
胡未灭，鬓先秋。泪空流。此生谁料，心在天山，身老沧洲。
诉衷情
青衫初入九重城。结友尽豪英。蜡封夜半传檄，驰骑谕幽并。
时易失，志难成。鬓丝生。平章风月，弹压江山，别是功名。
诉衷情
晚烟斜日思悠悠。西北有高楼。十分准拟明月，还似去年游。
飞玉斝，卷琼钩。唤新愁。姮娥贪共，暮雨朝云，忘了中秋。
诉衷情
乱红深紫过群芳。初欲减春光。花王自有标格，尘外锁韶阳。
留国艳，问仙乡。自天香。翠帷遮日，红烛通宵，与醉千场。
诉衷情
疏烟明淡雨膏如。青入烧痕初。开到无言桃李，春事喜敷腴。
随杖履，有琴书。酒盈壶。风前花下，睡起醒时，着我篮舆。
诉衷情
东风罨岸进船难。酒醒篆香残。不堪客里无绪，那更晚来寒。
思往事，耿无眠。掩屏山。夜深人静，何处一声，月子弯弯。
诉衷情
素衣苍狗不成妍。何意妒婵娟。不知高处难掩，终自十分圆。
涵万象，独当天。照无边。乾坤呈露，何况人间，大地山川。
诉衷情
芙蓉深径小肩舆。相并语徐徐。红妆著处迎笑，遮路索踟蹰。
锦步障，绣储胥。绕重湖。更添月照，人面花枝，疑在蓬壶。
诉衷情
檀心刻玉几千重。开处对房栊。黄昏淡月笼艳，香与酒争浓。
宜轻素，鄙轻红。思无穷。化工著意，南南北北，一种东风。
诉衷情
清和时候雨初晴。密树翠阴成。新篁嫩摇碧玉，芳径绿苔深。
雏燕语，乳莺声。暑风轻。帘旌微动，沈篆烟消，午枕余清。
诉衷情
茫茫云海浩无边。天与水相连。舳舻万里来往，有祷必安全。
专掌握，雨旸权。属丰年。琼卮玉醴，飨此精诚，福庆绵绵。
诉衷情
威灵千里护封圻。十万户归依。白湖宫殿云耸，香火尽虔祈。
倾寿酒，诵声诗。谅遥知。民康俗阜，雨润风滋，功与天齐。
诉衷情
独凭江槛思悠悠。斜日堕林邱。鸳鸯属玉飞处，急桨荡轻舟。
红蓼岸，白苹洲。夜来秋。数声渔父，一曲水仙，歌断还愁。
诉衷情
露珠点点欲围霜。分冷与纱窗。锦书不到肠断，烟水隔茫茫。
征燕尽，塞鸿翔。睇风樯。阑干曲处，又是一番，倚尽斜阳。
诉衷情
筠笼白雁得时双。一自戏回塘。冰魂问归何处，明月影中藏。
苹蓼岸，镇相将。忍思量。晓昏应是，梦绕江湖，怕见鸳鸯。
诉衷情
无端风雨送清秋。天气冷飕飕。行人先自离索，直是不禁愁。
思往事，忆前游。泪难收。重阳近也，黄花依旧，谁伴清瓯。
诉衷情
柴扉人寂草生畦。藤蔓乱萦篱。秋净楚天如水，云叶度墙低。
同把盏，且伸眉。对残晖。红茱笑捻，黄菊斜簪，恋饮忘归。
诉衷情
石榴一树浸溪红。零落小桥东。五日凄凉心事，山雨打船篷。
谙世味，楚人弓。莫忡忡。白头行客，不采苹花，孤负薰风。
诉衷情
西楼杨柳未胜烟。寒峭落梅天。东风渡头波晚，一棹木兰船。
花态度，酒因缘。足春怜。屏开山翠，雨怯云娇，尽付愁边。
诉衷情
远山重叠乱山盘。江上晚风酸。秋容更兼残日，枫叶照人丹。
书未到，梦犹闲。鬓先斑。凭高无语，征雁知愁，声断云间。
诉衷情
一钩新月淡于霜。杨柳渐分行。征尘厌堆襟袂，鸡唱促晨装。
淮水阔，楚山长。暗悲伤。重阳天气，杯酒黄花，还寄他乡。
诉衷情
子规声老又残春。犹作未归人。天意不能怜客，何事苦教贫。
归去也，莫逡巡。好从今。秧田车水，麦陇腰镰，总是关心。
诉衷情
今宵分破鹘沦秋，孤客兴何悠。要向云中邀月，真个是呆头。
风阵紧，电光流。雨声飕。嫦娥应道，未卜明年，是乐还愁。
诉衷情
阴阴绿润暗啼鸦。陌上断香车。红云深处春在，飞出建章花。
春此去，那天涯。几烟沙。忍教芳草，狼藉斜阳，人未归家。
诉衷情
柳腰空舞翠裙烟。尽日不成眠。花尘浪卷清昼，渐变晚阴天。
吴社水，系游船。又轻年。东风不管，燕子初来，一夜春寒。
诉衷情
片云载雨过江鸥。水色澹汀洲。小莲玉惨红怨，翠被又经秋。
凉意思，到南楼。小帘钩。半窗灯晕，几叶芭蕉，客梦床头。
诉衷情
西风吹鹤到人间。凉月满缑山。银河万里秋浪，重载客槎还。
河汉女，巧云鬟。夜阑干。钗头新约，针眼娇颦，楼上秋寒。
诉衷情
嫩寒侵帐弄微霜。客泪不成行。料得黄花憔悴，何日赋归装。
楼独倚，漏声长。暗情伤。凄凉况味，一半悲秋，一半思乡。
诉衷情
曲屏深院赴幽期。心事梦云知。佩环零乱何处，江上草离离。
日平西，天似幕，月如眉。依稀还记，两岸杨花，送上船时。
诉衷情
平生不会敛眉头。诸事等闲休。元来却到愁处，须著与他愁。
残照外，大江流。去悠悠。风悲兰杜，烟淡沧浪，何处扁舟。
诉衷情
一鞭清晓喜还家。宿醉困流霞。夜来小雨新霁，双燕舞风斜。
山不尽，水无涯。望中赊。送春滋味，念远情怀，分付杨花。
诉衷情
鄞江云气近蓬莱。花柳满城隈。风流谢守相遇，应覆故人杯。
烟浪暖，锦帆回。莫徘徊。玉霄亭下，芍药荼コ，都望归来。
诉衷情
楚江南岸小青楼。楼前人舣舟。别来后庭花晚，花上梦悠悠。
山不断，水空流，谩凝眸。建康宫殿，燕子来时，多少闲愁。
诉衷情
今朝人自藕州来。花意尚迟回。几时画船同载，云锦照樽罍。
铃齐外，已全开。是谁催。诗仙住处，和气回春，羯鼓如雷。
诉衷情
征衣薄薄不禁风。长日雨丝中。又是一年春事，花信到梧桐。
云漠漠，水溶溶。去匆匆。客怀今夜，家在江西，身在江东。
诉衷情
眼前时果漫堆盘。莫是又贪酸。因何近来销减，微褪脸霞丹。
还只为，枕衾闲。泪痕斑。我能医疗，一服收功，只霎时间。
诉衷情
侵晨呵手怯清霜。闲写两三行。都将旧游新恨，收拾入行装。
人乍别，路尤长。漫嗟伤。不如归去，只者温柔，便是仙乡。
诉衷情
补成团扇绣残工。并蒂瑞芙蓉。花心欲就针折，赪玉唾残茸。
寻断绪，怨西风。寂寥中。两般时候，旧月新霜，晓角昏钟。
诉衷情
酒旗摇曳柳花天。莺语软於棉。碎绿未盈芳沼，倒影蘸秋千。
奁玉燕，套金蝉。负华年。试问归期，是酴醿后，是牡丹前。
江城子
前瞻马耳九仙山。碧连天。晚云间。城上高台，真个是超然。莫使匆匆云雨散，今夜里，月婵娟。
小溪鸥鹭静联拳。去翩翩。点轻烟。人事凄凉，回首便他年。莫忘使君歌笑处，垂柳下，矮槐前。
江城子
墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。
美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。
江城子
新来曾被眼奚搐。不甘伏。怎拘束。似梦还真，烦乱损心曲。见面暂时还不见，看不足、惜不足。
不成欢笑不成哭。戏人目。远山蹙。有分看伊，无分共伊宿。一贯一文跷十贯，千不足、万不足。
江城子
幽香闲艳露华浓。晚妆慵。略匀红。春困厌厌，常爱鬓云松。早是自来莲步小，新样子，为谁弓。
画堂西下小栏东。醉醒中。苦匆匆。卷上珠帘，依旧半床空。香灺满炉人未寝，花弄月，竹摇风。
江城子
石榴双叶忆同寻。卜郎心。向谁深。长恁娇痴，尤殢怎生禁。内样双眉新画得，还印了，在罗襟。
相思幽怨付鸣琴。望来音。久沈沈。若论当初，谁信有如今。瘦尽标容羞见也，明镜子，任尘侵。
江城子
西城杨柳弄春柔。动离忧。泪难收。犹记多情，曾为系归舟。碧野朱桥当日事，人不见，水空流。
韶华不为少年留。恨悠悠。几时休。飞絮落花时候、一登楼。便做春江都是泪，流不尽，许多愁。
江城子
南来飞燕北归鸿。偶相逢。惨愁容。绿鬓朱颜，重见两衰翁。别后悠悠君莫问，无限事，不言中。
小槽春酒滴珠红。莫匆匆。满金钟。饮散落花流水、各西东。后会不知何处是，烟浪远，暮云重。
江城子
枣花金钏约柔荑。昔曾携。事难期。咫尺玉颜，和泪锁春闺。恰似小园桃与李，虽同处，不同枝。
玉笙初度颤鸾篦。落花飞。为谁吹。月冷风高，此恨只天知。任是行人无定处，重相见，是何时。
江城子
清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。
春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。
江城子
娉娉闻道似轻盈。好佳名。也堪称。楚观云归，重见小樊惊。豆寇梢头春尚浅，娇未顾，已倾城。
章台休咏旧青青。惹离情。恨难平。无事飞花，撩乱扑旗亭。不似刘郎春草小，能步步，伴人行。
江城子
浮家重过水晶宫。五年中。事何穷。无恙山溪，鬟影落青铜。欲向旧游寻旧事，云散彩，水流东。
苔花向我似情钟。舞霜风。雪蒙蒙。应怪史君，颜鬓便衰翁。赖是寻芳无素约，端不恨，绿阴重。
江城子
飞身疑到广寒宫。玉花中。兴何穷。酒贵旗亭，谁是惜青铜。飘瞥三吴真妙绝，银万里，失西东。
草堂红蜡暖歌钟。卷帘风。赏空蒙。丰颊修眉，鹤氅拥仙翁。欲作氍毹花底客，清漏永，禁城重。
江城子
碧潭浮影蘸红旗。日初迟。漾晴漪。我欲寻芳，先遣报春知。尽放百花连夜发，休更待，晓风吹。
满携尊酒弄繁枝。与佳期。伴群嬉。犹有邦人，争唱醉翁词。应笑今年狂太守，能痛饮，似当时。
江城子
翩跹飞舞半空来。晓风催。巧萦回。野旷天遥，回望兴悠哉。欲问玉京知远近，试携手，上高台。
云涛无际卷崔嵬。敛浮埃。照琼瑰。点缀林花，真个是多才。说与化工留妙手，休尽放，一时开。
江城子
芙蓉开过雨初晴。曲池平。画桥横。耿耿银河，遥下蘸空明。一舸吴松归未得，聊共住，小蓬瀛。
问君何事引前旌。趣归程。背高城。鱼鸟三年，谁道总无情。试遣他年歌此曲，应尚记，别时声。
江城子
生涯何有但青山。小溪湾。转潺湲。投老归来，终寄此山间。茅舍半欹风雨横，荒径晚，乱榛菅。
强扶衰病上巉巅。水云闲。伴跻攀。湖海苍茫，千里在吴关。漫有一杯聊自醉，休更问，鬓毛斑。
江城子
银涛无际卷蓬瀛。落霞明。暮云平。曾见青弯、紫凤下层城。二十五弦弹不尽，空感慨，惜余情。
苍梧烟水断归程。卷霓旌。为谁迎。空有千行，流泪寄幽贞。舞罢鱼龙云海晚，千古恨，入江声。
江城子
秋香岩下著尊罍。小徘徊。莫停杯。来岁花时，相望两悠哉。看取修眉萦度曲，真个泪，界香腮。
船头击鼓片帆开。晓风吹。首应回。景物撩人，诗思不胜催。会有江山凄惋句，凭过雁，寄侬来。
江城子
锦袍绣帽跃金鞍。卷旗幡。整师还。轻骑穷追，湘尾鼓声寒。千里尘清高会处，张翠幕，万人看。
藕丝衫袖捧雕盘。玉颓山。夜将阑。幸遇休兵，且尽玉壶宽。未用汉军频出塞，徒生事，斩楼兰。
江城子
夜郎江上看元宵。斗回杓。雪初消。灯火银花，何处是星桥。共得满城春不夜，三妓女，五溪徭。
此时回首忆行朝。太平楼。倚层霄。红蜡光中，买酒听吹箫。且就天涯联一醉，歌一曲，望京谣。
江城子
天回北斗欲中宵。屡移杓。客魂消。记得皇州，灯火虹成桥。异俗西南开万里，冠带尽，百蛮徭。
卢溪太守未还朝。起朱楼。接丛霄。翠幕红妆，歌管玉为箫。民乐丰登无一事，看下诏，采风谣。
江城子
楼头钟鼓变新声。晚霞晴。水云生。何处归帆，争泊蓼花汀。遥望虹桥如画里，鳌背上，著人行。
夜阑风定见危亭。却重登。景方明。影落波心，疑是海中鲸。愿借吸川沧海量，为公寿，落桥成。
江城子
夕阳低尽柳如烟。淡平川。断肠天。今夜十分，霜月更娟娟。怎得人如天上月，虽暂缺，有时圆。
断云飞雨又经年。思凄然。泪涓涓。且做如今，要见也无缘。因甚江头来处雁，飞不到，小楼边。
江城子
碧梧和露滴清秋。小庭幽。翠烟流。羞带一襟，明月上危楼。苦恨秋江风与月，偏管断，这些愁。
此情空道两绸缪。信悠悠。几时休。到得如今，刬地见无由。拟待不能思想得，无限事，在心头。
江城子
老饕嗜酒若鸱夷。拣珠玑。自蒸炊。篘尽云腴，浮蚁在瑶卮。有客相过同一醉，无客至，独中之。
麹生风味有谁知。豁心脾。展愁眉。玉颊红潮，还似少年时。醉倒不知天地大，浑忘却，是和非。
江城子
客中重九共登高。逼烟霄。见秋毫。云涌群山，山外海翻涛。回首中原何处是，天似幕，碧周遭。
茱萸蕊绽菊方苞。左倾醪。右持螯。莫把闲愁，空使寸心劳。会取八荒皆我室，随节物，且游遨。
江城子
去年九日在衡阳。满林霜。俯潇湘。回雁峰头，依约雁南翔。遥想茱萸方遍插，唯少我，一枝香。
今年佳节幸相将。陟层冈。举华觞。地暖风和，犹未菊开黄。此会明年知健否，判酩酊，醉秋光。
江城子
春来江上打头风。吼层空。卷飞蓬。多少云涛，雪浪暮江中。早是客情多感慨，烟漠漠，雨濛濛。
梁溪只在太湖东。长儿童。学庞翁。谁信家书，三月不曾通。见说浙河金鼓震，何日到，羡归鸿。
江城子
晓来江口转南风。静烟空。整云蓬。满眼高帆，隐映画图中。呕轧数声离岸舻，云暗淡，雪溟濛。
扁舟归去五湖东。狎樵童。侣渔翁。不管人间，荣辱与穷通。试作五噫歌汉室，从隐遁，作梁鸿。
江城子
宝津楼下柳阴重。画桥东。戏鱼龙。闻喜当时，开宴盛仪容。遥想新年寻故事，扶醉帽，夕阳中。
可怜衰鬓飒霜丛。借酡红。遣愁浓。梦入长安，惊起送飞鸿。直下青冥休避路，九万里，看抟风。
江城子
鱼龙戏舞近幽宫。乱山中。似途穷。绿野堂深，门敝兽铺铜。无限青瑶攒峭壁，花木老，映西东。
消磨万事酒千钟。一襟风。鬓霜蒙。忧国平生，堪笑已成翁。惟有经纶心事在，承密诏，看重重。
江城子
酒阑携手过回廊。夜初凉。月如霜。笑问木樨，何日吐天香。待插一枝归斗帐，和云雨，殢襄王。
如今满目雨新黄。绕高堂。自芬芳。不见堂中，携手旧鸳鸯。已对秋光成感慨，更夜永，漏声长。
江城子
晓参垂户宿酲醒。坐南亭。对疏星。点点萤光，偏向竹梢明。望断长空何处是，云叶乱，彩霞横。
西楼依旧抱重城。小银屏。此时情。鸦阵翻丛，枯柳两三声。欹枕欲寻初夜梦，鸡唱远，晓蟾倾。
江城子
闻君见影已堪怜。短因缘。偶同筵。相见无言，分散倍依然。做梦杨花随去也，妆合畔，绣床前。
觉来离绪意绵绵。写蛮笺。倩谁传。鱼雁悠悠，门外水如天。欲上西楼还不忍，难著眼，望秋千。
江城子
新篁初上箨龙陂。绿阴稀。绿阴稀。墙外石榴，花放两三枝。裙褶绛纱还半皱，追往事，惜佳期。
流莺娇婉燕双飞。雨晴时。雨晴时。卢橘攒金，梅子更红肥。浊酒一杯从径醉，家纵远，梦中归。
江城子
寒光凌乱六花纤。巧穿帘。不鸣檐。十里黄垆，遥望辨青帘。玉树参差何处觅，吟雪曲，捻霜髯。
坐来令我看无厌。拟名盐。试尝甜。飞入深潭，应照老蛟潜。三白频占来岁稔，良可喜，更何嫌。
江城子
片帆初落甬勾东。碧湖空。满汀风。回首一川，银浪飐孤篷。且驾两椽烟雨里，凭曲槛，浥空濛。
闲移拄杖上晴峰。莫匆匆。伴冥鸿。笑指家山，萍叶藕花中。脚力倦时呼小艇，归棹稳，月朦胧。
江城子
南溪二月雨初晴。四郊明。暖风轻。一雨一风，铺地落红英。枝上流莺啼劝我，春欲去，且留春。
登临行乐慰闲情。过长亭。暮潮平。四面青芜，中是越王城。信马行吟归路晚，山簇簇，柳阴阴。
江城子
神仙楼观梵王宫。月当中。望难穷。坐听三通，谯鼓报笼铜。还忆当年京辇旧，车马会，五门东。
华堂歌舞间笙钟。夕香濛。度花风。翠袖传杯，争劝紫髯翁。归去不堪春梦断，烟雨晓，乱山重。
江城子
倚墙高树落惊禽。小窗深。夜沈沈。酒醒灯昏，人静更愁霖。惆怅行云留不住，携手处，却分襟。
悠悠风月两关心。拥孤衾。恨难禁。何况一春，憔悴到如今。最苦清宵无寐极，相见梦，也难寻。
江城子
冥冥云屿两经秋。落霞收。断烟留。小阁凉生，清馥凝金虬。乘兴开颜那草草，烦玉腕，举琼舟。
明年此日楚江头。极层楼。望丹丘。只恐溪山，千里碍凝眸。重倚阑干相忆处，寻过雁，作书邮。
江城子
当年提笔上词坛。琢琅玕。涌波澜。晁董声名，一日满人间。底事远烦骐骥足，梅岭外，砚台边。
元戎倾盖有余欢。酒杯宽。语离难。只恐江边，明日起青翰。暂去平分风与月，迎细札，步金銮。
江城子
江如罗带抱山青。好风轻。五云横。北斗南边，烨烨使华星。两路平反多少事，培吉德，赍长生。
当年乌府振冠缨。稔英声。起鹏程。垂上丹霄，回首志澄清。雪片深深梅著子，归路近，看和羹。
江城子
春风旗鼓石头城。急麾兵。斩长鲸。缓带轻裘，乘胜讨蛮荆。蚁聚蜂屯三十万，争面缚，向行营。
舳舻千里大江横。凯歌声。犬羊惊。尊俎风流，谈笑酒徐倾。北望旄头今已灭，河汉淡，两台星。
江城子
细风微揭碧鳞鳞。绣帏深。不闻声。时见推帘，笼袖玉轻轻。不似绮楼高卷幔，相指点，总分明。
斜湾丛柳暗阴阴。且消停。莫催行。只恨夕阳，虽好近黄昏。得到钗梁容略住，无分做，小蜻蜓。
江城子
细风吹起翠田田。雨和烟。入梅天。鲜润繁阴，悄悄转清圆。十顷蒲萄深贮碧，鸥共鹭，各翩翩。
影摇香度小婵娟。竹林贤。总神仙。滴露飞霜，雪壑注冰泉。伴了芙蓉城里客，无一事，北窗眠。
江城子
柳梢无雪受风吹。绿垂垂。乳鸦啼。直下蒲萄，春水未平堤。却似今年春气早，白团扇，已相宜。
红巾当日鸟衔飞。曲江湄。暮春时。孔雀麒麟，交蹙绣罗衣。何似野堂陪胜客，花影外，竹阴移。
江城子
年年腊后见冰姑。玉肌肤。点琼酥。不老花容，经岁转敷腴。向背稀稠如画里，明月下、影疏疏。
江南有客问征途。寄音书。定来无。且傍盆池，巧石倚浮图。静对北山林处士，妆点就、小西湖。
江城子
清波渺渺日晖晖。柳依依。草离离。老大逢春，情绪有谁知。帘箔四垂庭院静，人独处，燕双飞。
怯寒未敢试春衣。踏青时。懒追随。野蔌山肴，村酿可从宜。不向花边拚一醉，花不语，笑人痴。
江城子
留仙初试砑罗裙。小腰身。可怜人。江国幽香，曾向雪中闻。过尽东园桃与李，还见此，一枝春。
庾郎襟度最清真。挹芳尘。便情亲。南馆花深，清夜驻行云。拚却日高呼不起，灯半灭，酒微醺。
江城子
青青杨柳水边桥。水迢迢。柳摇摇。缓引离觞，频驻木兰桡。我是行人君是客，俱有恨，总无聊。
冰澌波暖数琼瑶。舞晴飚。拂春潮。一片别魂，销尽遣谁招。不似严阳山上雪，魂易尽，雪难销。
江城子
相逢执手也踟蹰。立斯须。话区区。借问来时，曾见那人无。忍泪啼痕香不减，虽少别，忍轻辜。
霜风摇落岁将徂。景凋疏。恨萦纡。过尽行云，我在与谁居。一掬归心飞不去，层浪叠，片蟾孤。
江城子
试霜池面浅粼粼。鹊飞晴。远峰明。蓬岛群仙，来过瑞云清。龙榜当年人第一，黄叔度，是前生。
玉堂行见演丝纶。彩毫轻。思难停。醉里长鲸，翻浪吸东溟。谢女风流相称好，金母更，鬓常青。
江城子
春风旗鼓石头城。急麾兵。斩长鲸。缓带轻裘，乘胜诗蛮荆。蚁聚蜂屯三十万，军面缚，赴行营。
舳舻千里大江横。凯歌声。犬羊惊。尊俎风流，谈笑酒徐倾。北望旄头今已灭，河汉淡，两台星。
江城子
飞来冰雪冷无声。可中庭。骨毛清。卧看东南，和露两三星。蓦地神游天上去，呼彩凤，驾云軿。
望舒宫殿玉峥嵘。桂千层。宝香凝。捣药仙童，邀我论长生。一笑归来人未睡，花送影，上窗棂。
江城子
天孙应为织云裳。试宫妆。问刘郎。湖上波寒，依旧远山苍。自是老来心事懒，空落拓，少年场。
挥豪闲与细端相。记严扬。陋苏张。兴到一杯，微醉亦成章。回首片帆西去也，何日更，共清狂。
江城子
雪消霜入小溪舟。试浮游。上山头。薄薄寒烟，依旧未全收。问道梅花开也未，吟不尽，一春愁。
襟怀如此老还休。懒凝眸。转深幽。诗罢一眉，新月又如钩。腊后春前村意远，回棹稳，水西流。
江城子
绿丛篱菊点娇黄。过重阳。转愁伤。风急天高，归雁不成行。此去郎边知近远，秋水阔，碧天长。
郎心如妾妾如郎。两离肠。一思量。春到春愁，秋色亦凄凉。近得新词知怨妾，无处诉，泣兰房。
江城子
水花湖荡翠连天。记年年。甚因缘。斗鸭阑干，云雾踏青妍。人似风流唐太白，披紫绮，卧青莲。
如今别思浩如川。欲腾骞。隔风烟。月到天心，人影在长编。只有此身飞不去，翔雁侧，狎鸥边。
江城子
一襟满贮梓城春。笑声频。笔挥银。自有江山，长是管将迎。不似如今归去客，云外步，水边身。
萧然今代杰魁人。混光尘。越精神。不把浮云，轩冕拂天真。化洽堂边应创见，人物旧，榜颜新。
江城子
如公何地不阳春。往来频。醉倾银。闻道河阳，童稚正欢迎。移向德威堂上著，疑潞国，是前身。
行人还又送行人。夜无尘。对丰神。自古心知，别语转情真。须信人生归去好，三径旧，四时新。
江城子
与君同醉梓州春。不辞频。漏更银。尚记梅时，出郭喜相迎。又对西风斟别酒，云过眼，月分身。
傥来官职不关人。等微尘。苦劳神。更向中间，谩说假和真。只有交朋关分义，无久近，与陈新。
江城子
画楼帘幕卷新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。
年华空自感飘零。拥春酲。对谁醒。天阔云间，无处觅箫声。载酒买花年少事，浑不似，旧心情。
江城子
护霜云日霭晴空。锦围中。卷香风。弄玉乘鸾，人自蕊珠宫。天遣岁寒为伴侣，还待得，谪仙翁。
等闲随处是春功。笑相从。寸心同。不羡鱼轩，蝉冕共荣封。只爱阶庭兰玉秀，梅不老，对乔松。
江城子
小山初筑自天成。架危亭。与云平。面面梅花，兰槛十分清。唤得长淮春意满，香暗度，月微明。
数枝长忆傍岩扃。杖履轻。醉中行。笑问东风，何日是归程。只怕和羹消息近，天未许，遂幽情。
江城子
从来难翦是离愁。这些愁。几时休。才趁风樯，千里到扬州。见说苍茫云海外，天杳杳，水愁愁。
男儿三十敝貂裘。强追游。梦魂羞。可解筹边，谈笑觅封侯。休傍塞垣酾酒去，伤望眼，怕层楼。
江城子
平沙浅草接天长。路茫茫。几兴亡。昨夜波声。洗岸骨如霜。千古英雄成底事，徒感慨，谩悲凉。
少年有意伏中行。馘名王。扫沙场。击楫中流，曾记泪沾裳。欲上治安双阙远，空怅望，过维扬。
江城子
家园十亩屋头边。正春妍，酿花天。杨柳多情，拂拂带轻烟。别馆闲亭随分有，时策杖，小盘旋。
采山钓水美而鲜。饮中仙，醉中禅。闲处光阴，赢得日高眠。一品高官人道好，多少事，碎心田。
江城子
几年诗骨雪槎牙。痼烟霞。老生涯。五十八翁，堪喜亦堪嗟。忽忆香山居士语，还失笑，较争些。
荒寒梅坞月横斜。短篱遮。野人家。枝北枝南，须有两三花。紧闭竹门传语客，那得暇，尽由他。
江城子
中秋佳月最端圆。老痴顽。见多番。杯酒相延，今夕不应慳。残雨如何妨乐事，声淅淅，点斑斑。
天应有意故遮阑。拍人间。等闲看。好处时光，须用著些难。直待黄昏风卷霁，金滟滟，玉团团。
江城子
人生难满百年心。得分阴。胜千金。吹帽风流，时节又相寻。回首赐萸休说梦，真率具，自山林。
逢迎一笑且开襟。酒频斟。量犹禁。相劝相期，长健似如今。醉也从他儿女手，争把菊，满头簪。
江城子
纷纷都说会双星。鹊桥成。凤骖迎。风雨凄凉，何故锁苍冥。儿女空愁谁解意，须道我，试来听。
人间天上不同情。最无凭。是柔盟。应怪痴人，虚妄做浮生。正值楼台多簇燕，教没兴，不开晴。
江城子
笼街弹压上元灯。满瑶城。簇珠星。老矣如今，谁记旧来曾。眼底相逢惟有月，空对面，若为情。
残生消不尽齑茎。瘦棱棱。困腾腾。扶起眉间，杯酒酹寒檠。也为风光陪一笑，心下事，梦中惊。
江城子
年年端午又今朝。鬓萧萧。思摇摇。应是南风，湘浦正波涛。千古独醒魂在否，无处问，有谁招。
何人帘幕倚兰皋。看飞桡。夺高标。饶把笙歌，供笑醉陶陶。孤坐小窗香一篆，弦绿绮，鼓离骚。
江城子
东风吹恨上眉弯。燕初还。杏花残。帘里春深，帘外雨声寒。拾翠芳期孤负却，空脉脉，倚阑干。
流苏香重玉连环。绕屏山。宝筝闲。泪薄鲛绡，零露湿红兰。瘦却舞腰浑可事，银蹀躞，半阑珊。
江城子
一年春事几何空。杏花红。海棠红。看取枝头，无语怨天公。幸自一晴晴太暖，三日雨，五更风。
山中长自忆城中。到城中。望水东。说尽闲情，无日不匆匆。昨日也同花下饮，终有恨，不曾浓。
江城子
书题拂拂洞庭香。孕云黄。粲珠光。唤谪仙人，除是贺知章。未老得闲闲到老，无一事，和诗忙。
是中曾著老人双。送千觞。乐谁妨。世上输赢，不似烂柯长。晚入耆英年最少，空结客，少年场。
江城子
红欹醉袖殢阑干。夜将阑。去难拚。烧蜜调蜂，重照锦团栾。春到洞房深处暖，方知道，月宫寒。
枝枝红泪不曾干。背人弹。语羞檀。欲睡心情，一似梦惊残。正自朦胧花下好，银烛里，几人看。
江城子
玉肌多病怯残春。瘦棱棱。睡腾腾。清楚衣裳，不受一尘侵。香冷翠屏春意靓，明月淡，晓风轻。
楼中燕子梦中云。似多情。似无情。酒醒歌阑，谁为唤真真。尽日琐窗人不到，莺意懒，蝶愁深。
江城子
罗窗晓色透花明。靘瑶笙。按瑶筝。试讯东风，能有几分春。二十四阑凭玉暖，杨柳月，海棠阴。
依依愁翠沁双颦。爱莺声。怕鹃声。人自多情，春去自无情。把酒问花花不语，花外梦，梦中云。
江城子
下临无地手扪天。上云烟。俯山川。栖止危巢，不隔道林禅。坐处清高风雨隔，全万境，一壶悬。
我来直欲挟飞仙。海为田。是何年。如此江声，啸咏白鸥前。老树无根云懵懂，凭寄语、米家船。
江城子
云涛白凤贺瑶池。仗葳蕤。路芳菲。十月温汤，赐浴卸罗衣。半点檀心天一笑，琼奴弱，玉环肥。
风流谁合婿金闺。露将晞。雪争晖。贝阙珠宫，环佩月中归。误杀洛滨狂子建，情脉脉，恨依依。
江城子
博山香暖衬江云。舞飞琼。拜双成。雾鬓风鬟，不改旧时青。滟滟金船罗袖劝，齐祝寿，比松椿。
照人冰雪自天真。翠绡轻。下蓬瀛。却笑乘鸾，奔月望长生。曾侍瑶池王母宴，犹认得，佩环声。
江城子
秋堂风露月初弦。望灵源。隐珠躔。曾许东皇，游戏了尘缘。四海声名收不得，麾玉节，下清关。
相逢只说好江山。紫宸班。待公还。压帽黄花，喜映两眉间。袖里春风医国手，应不惜，紫金丹。
江城子
一年箫鼓又疏钟。爱东风。恨东风。吹落灯花，移在杏梢红。玉靥翠钿无半点，空湿透，绣罗弓。
燕魂莺梦渐惺松。月帘栊。影迷蒙。催趁年华，都在艳歌中。明日柳边春意思，便不与，夜来同。
江城子
萍蓬踪迹几时休。尽飘浮。为君留。共话当年，年少气横秋。莫叹两翁俱白发，今古事，尽悠悠。
西风吹梦入江楼。故山幽。谩回头。又是手遮，西日望皇州。欲向西湖重载酒，君不去，与谁游。
江城子
几年诗骨雪槎牙。痼烟霞。老生涯。五十八翁，堪喜亦堪嗟。忽忆香山居士语，还失笑，较争些。
荒寒梅坞月横斜。短篱遮。野人家。枝北枝南，须有两三花。紧闭竹门传语客，那得暇，尽由他。
江城子
绿莺庭院燕莺啼。绣帘垂。瑞烟霏。一片笙箫，声过彩云低。疑是蕊宫仙子降，翻玉袖，舞瑶姬。
冰姿玉质自清奇。看孙枝。列班衣。画鼓新歌，喜映两疏眉。袖里蟠桃花露湿，应不惜，醉金卮。
江城子
嫩黄初染绿初描。倚春娇。索春饶。燕外莺边，想见万丝摇。便作无情终软美，天赋与，眼眉腰。
短长亭外短长桥。驻金镳。系兰桡。可爱风流，年纪可怜宵。办得重来攀折後，烟雨暗，不辞遥。
江城子
夜香烧了夜寒生。掩银屏。理银筝。一曲春风，都是断肠声。杜宇欲啼杨柳外，愁似海，思如云。
背灯暗卸乳鹅裙。酒初酲。梦初醒。兰炷香篝，谁为暖罗衾。二十四帘人悄悄，花影碎，月痕深。
瑞鹤仙
悄郊原带郭。行路永，客去车尘漠漠。斜阳映山落。敛余红、犹恋孤城栏角。凌波步弱。过短亭、何用素约。有流莺劝我，重解绣鞍，缓引春酌。
不记归时早暮，上马谁扶，醒眠朱阁。惊飙动幕。扶残醉，绕红药。叹西园、已是花深无地，东风何事又恶。任流光过却。犹喜洞天自乐。
瑞鹤仙
绿杨深似雨。西湖上、旧日晴丝恨缕。风流似张绪。羡春风依旧，年年眉妩。宫腰楚楚。倚画阑、曾斗妙舞。想而今似我，零落天涯，却悔相妒。
痛绝长秋去後，杨白花飞，旧腔谁谱。年光暗度。凄凉事，不堪诉。记菩提寺路，段家桥水，何时重到梦处。况柔条老去，争奈系春不住。
玉楼春
昭华夜醮连清曙。金殿霓旌笼瑞雾。九枝擎烛灿繁星，百和焚香抽翠缕。
香罗荐地延真驭。万乘凝旒听秘语。卜年无用考灵龟，从此乾坤齐历数。
玉楼春
凤楼郁郁呈嘉瑞。降圣覃恩延四裔。醮台清夜洞天严，公宴凌晨箫鼓沸。
保生酒劝椒香腻，延寿带垂金缕细。几行鹓鹭望尧云，齐共南山呼万岁。
玉楼春
皇都今夕如何夕。特地风光盈绮陌。金丝玉管咽春空，蜡炬兰灯烧晓色。
凤楼十二神仙宅，珠履三千鹓鹭客。金吾不禁六街游，狂杀云踪并雨迹。
玉楼春
星闱上笏金章贵，重委外台疏近侍。百常天阁旧通班，九岁国储新上计。
太仓日富中邦最。宣室夜思前席对。归心怡悦酒肠宽，不泛千钟应不醉。
玉楼春
阆风歧路连银阙，曾许金桃容易窃。乌龙未睡定惊猜，鹦鹉能言防漏泄。
匆匆纵得邻香雪，窗隔残烟帘映月。别来也拟不思量，争奈余香犹未歇。
玉楼春
绿杨芳草长亭路。年少抛人容易去。楼头残梦五更钟，花底离情三月雨。
无情不似多情苦。一寸还成千万缕。天涯地角有穷时，只有相思无尽处。
玉楼春
风迟日媚烟光好。绿树依依芳意早。年华容易即凋零，春色只宜长恨少。
池塘隐隐惊雷晓。柳眼未开梅萼小。尊前贪爱物华新，不道物新人渐老。
玉楼春
西亭饮散清歌阕。花外迟迟宫漏发。涂金烛引紫骝嘶，柳曲西头归路别。
佳辰只恐幽期阔。密赠殷勤衣上结。翠屏魂梦莫相寻，禁断六街清夜月。
玉楼春
春山敛黛低歌扇。暂解吴钩登祖宴。画楼钟动已魂销。何况马嘶芳草岸。
青门柳色随人远。望欲断时肠已断。洛城春色待君来，莫到落花飞似霰。
玉楼春
尊前拟把归期说。未语春容先惨咽。人生自是有情痴，此恨不关风与月。
离歌且莫翻新阕。一曲能教肠寸结。直须看尽洛城花，始共春风容易别。
玉楼春
洛阳正值芳菲节。秾艳清香相间发。游丝有意苦相萦，垂柳无端争赠别。
杏花红处青山缺。山畔行人山下歇。今宵谁肯远相随，惟有寂寥孤馆月。
玉楼春
残春一夜狂风雨。断送红飞花落树。人心花意待留春，春色无情容易去。
高楼把酒愁独语。借问春归何处所。暮云空阔不知音，惟有绿杨芳草路。
玉楼春
常忆洛阳风景媚。烟暖风和添酒味。莺啼宴席似留人，花出墙头如有意。
别来已隔千山翠。望断危楼斜日坠。关心只为牡丹红，一片春愁来梦里。
玉楼春
池塘水绿春微暖。记得玉真初见面。从头歌韵响铮錝，入破舞腰红乱旋。
玉钩帘下香阶畔。醉后不知红日晚。当时共我赏花人，点检如今无一半。
玉楼春
两翁相遇逢佳节。正值柳绵飞似雪。便须豪饮敌青春，莫对新花羞白发。
人生聚散如弦筈。老去风情尤惜别。大家金盏倒垂莲，一任西楼低晓月。
玉楼春
西湖南北烟波阔。风里丝簧声韵咽。舞余裙带绿双垂，酒入香腮红一抹。
杯深不觉琉璃滑。贪看六么花十八。明朝车马各西东，惆怅画桥风与月。
玉楼春
燕鸿过后春归去。细算浮生千万绪。来如春梦几多时，去似朝云无觅处。
闻琴解佩神仙侣。挽断罗衣留不住。劝君莫作独醒人，烂醉花间应有数。
玉楼春
蝶飞芳草花飞路。把酒已嗟春色暮。当时枝上落残花，今日水流何处去。
楼前独绕鸣蝉树。忆把芳条吹暖絮。红莲绿芰亦芳菲，不奈金风兼玉露。
玉楼春
别后不知君远近。触目凄凉多少闷。渐行渐远渐无书，水阔鱼沈何处问。
夜深风竹敲秋韵。万叶千声皆是恨。故欹单枕梦中寻，梦又不成灯又烬。
玉楼春
红绦约束琼肌稳。拍碎香檀催急衮。陇头鸣咽水声繁，叶下间关莺语近。
美人才子传芳信。明月清风伤别恨。未知何处有知音，常为此情留此恨。
玉楼春
檀槽碎响金丝拨。露湿浔阳江上月。不知商妇为谁愁，一曲行人留夜发。
画堂花月新声别。红蕊调长弹未彻。暗将深意祝胶弦，唯愿弦弦无断绝。
玉楼春
春葱指甲轻拢捻。五彩垂绦双袖卷。雪香浓透紫檀槽，胡语急随红玉腕。
当头一曲情何限。入破铮琮金凤战。百分芳酒祝长春，再拜敛容抬粉面。
玉楼春
金花盏面红烟透。舞急香茵随步皱。青春才子有新词，红粉佳人重劝酒。
也知自为伤春瘦。归骑休交银烛候。拟将沈醉为清欢，无奈醒来还感旧。
玉楼春
雪云乍变春云簇。渐觉年华堪送目。北枝梅蕊犯寒开，南浦波纹如酒绿。
芳菲次第还相续。不奈情多无处足。尊前百计得春归，莫为伤春歌黛蹙。
玉楼春
黄金弄色轻于粉。濯濯春条如水嫩。为缘力薄未禁风，不奈多娇长似困。
腰柔乍怯人相近。眉小未知春有恨。劝君著意惜芳菲，莫待行人攀折尽。
玉楼春
珠帘半下香销印。二月东风催柳信。琵琶傍畔且寻思，鹦鹉前头休借问。
惊鸿过后生离恨。红日长时添酒困。未知心在阿谁边，满眼泪珠言不尽。
玉楼春
沈沈庭院莺吟弄。日暖烟和春气重。绿杨娇眼为谁回，芳草深心空自动。
倚阑无语伤离凤。一片风情无处用。寻思还有旧家心，蝴蝶时时来役梦。
玉楼春
去时梅萼初凝粉。不觉小桃风力损。梨花最晚又凋零，何事归期无定准。
阑干倚遍重来凭。泪粉偷将红袖印。蜘蛛喜鹊误人多，似此无凭安足信。
玉楼春
酒美春浓花世界。得意人人千万态。莫教辜负艳阳天，过了堆金何处买。
已去少年无计奈。且愿芳心长恁在。闲愁一点上心来，算得东风吹不解。
玉楼春
湖边柳外楼高处。望断云山多少路。阑干倚遍使人愁，又是天涯初日暮。
轻无管系狂无数。水畔花飞风里絮。算伊浑似薄情郎，去便不来来便去。
玉楼春
南园粉蝶能无数。度翠穿红来复去。倡条冶叶恣留连，飘荡轻于花上絮。
朱阑夜夜风兼露。宿粉栖香无定所。多情翻却似无情，赢得百花无限妒。
玉楼春
江南三月春光老。月落禽啼天未晓。露和啼血染花红，恨过千家烟树杪。
云垂玉枕屏山小。梦欲成时惊觉了。人心应不似伊心，若解思归归合早。
玉楼春
东风本是开花信。信至花时风更紧。吹开吹谢苦匆匆，春意到头无处问。
把酒临风千万恨。欲扫残红犹未忍。夜来风雨转离披，满眼凄凉愁不尽。
玉楼春
阴阴树色笼晴昼。清淡园林春过后。杏腮轻粉日催红，池面绿罗风卷皱。
佳人向晚新妆就。圆腻歌喉珠欲溜。当筵莫放酒杯迟，乐事良辰难入手。
玉楼春
艳冶风情天与措。清瘦肌肤冰雪妒。百年心事一宵同，愁听鸡声窗外度。
信阻青禽云雨暮。海月空惊人两处。强将离恨倚江楼，江水不能流恨去。
玉楼春
半辐霜绡亲手剪。香染青蛾和泪卷。画时横接媚霞长，印处双沾愁黛浅。
当时付我情何限。欲使妆痕长在眼。一回忆著一拈看，便似花前重见面。
玉楼春
红楼昨夜相将饮。月近珠帘花近枕。银缸照客酒方酣，玉漏催人街已禁。
晚潮去棹浮清浸。古岸平芜萧索甚。大都薄宦足离愁，不放双鸳长恁恁。
玉楼春
金雀双鬟年纪小。学画蛾眉红淡扫。尽人言语尽人怜，不解此情惟解笑。
稳着舞衣行动俏。走向绮筵呈曲妙。刘郎大有惜花心，只恨寻花来较早。
玉楼春
夜来枕上争闲事。推倒屏山褰绣被。尽人求守不应人，走向碧纱窗下睡。
直到起来由自殢。向道夜来真个醉。大家恶发大家休，毕竟到头谁不是。
玉楼春
玉烛光明正旦好。斗柄东回春太早。岭寒犹锁去年梅，江暖新催今岁草。
蜀国熙熙冬令杪。更喜寿阳新梦觉。玉杯齐举乐音谐，遥想金阶天仗晓。
玉楼春
风解池冰蝉翅薄。庭树枝枯笼翠萼。背寒迎暖起犹慵，闲卷珠帘凭画阁。
晴景融融烟漠漠。天际行人乖信约。病容先怯见春来，长到恁时添瘦削。
玉楼春
晴景融融春色浅、落尽梅花千万片。小池冰解水纹生，消息未闻梁上燕。
楼倚轻寒风力软。目断孤云天自远。又还依旧去年时，寂寞病容人怪见。
玉楼春
纶命忽从天上至。便绾兵权辞漕计。汉廷起草旧郎官。蜀部坐筹新将帅。
红旆碧幢春色里。娇马嘶风花片坠。送行今日短亭中，恼乱故人须尽醉。
玉楼春
春景抛人无处问。多谢石榴花又喷。茜罗揉出碎英繁，红蜡缕成香萼润。
血色新裙羞莫近。密叶柔条相间衬。雨余寂寞假山傍，乡国尚遥西海信。
玉楼春
三月初三春渐老。遍地残花风暗扫。命俦啸侣拥笙歌，临水泛觞游宴好。
浮利浮名何足道。丽景芳时须笑傲。今年不似去年欢，云海路长天杳杳。
玉楼春
雕鞍好为莺花住。占取东城南陌路。尽教春思乱如云，莫管世情轻似絮。
古来多被虚名误。宁负虚名身莫负。劝君频入醉乡来，此是无愁无恨处。
玉楼春
一尊相遇春风里。诗好似君人有几。吴姬十五语如弦，能唱当时楼下水。
良辰易去如弹指。金盏十分须尽意。明朝三丈日高时，共拚醉头扶不起。
玉楼春
琼酥酒面风吹醒。一缕斜红临晚镜。小颦微笑尽妖绕，浅注轻匀长淡净。
手挼梅蕊寻香径。正是佳期期未定。春来还为个般愁，瘦损宫腰罗带剩。
玉楼春
清歌学得秦娥似。金屋瑶台知姓字。可怜春恨一生心，长带粉痕双袖泪。
从来懒话低眉事。今日新声谁会意。坐中应有赏音人，试问回肠曾断未。
玉楼春
旗亭西畔朝云住。沈水香烟长满路。柳阴分到画眉边，花片飞来垂手处。
妆成尽任秋娘妒。袅袅盈盈当绣户。临风一曲醉朦腾，陌上行人凝恨去。
玉楼春
离鸾照罢尘生镜。几点吴霜侵绿鬓。琵琶弦上语无凭，豆蔻梢头春有信。
相思拚损朱颜尽。天若多情终欲问。雪窗休记夜来寒，桂酒已消人去恨。
玉楼春
东风又作无情计。艳粉娇红吹满地。碧楼帘影不遮愁，还似去年今日意。
谁知错管春残事。到处登临曾费泪。此时金盏直须深，看尽落花能几醉。
玉楼春
斑骓路与阳台近。前度无题初借问。暖风鞭袖尽闲垂，微月帘栊曾暗认。
梅花未足凭芳信。弦语岂堪传素恨。翠眉饶似远山长，寄与此愁颦不尽。
玉楼春
红绡学舞腰肢软。旋织舞衣宫样染。织成云外雁行斜，染作江南春水浅。
露桃宫里随歌管。一曲霓裳红日晚。归来双袖酒成痕，小字香笺无意展。
玉楼春
当年信道情无价。桃叶尊前论别夜。脸红心绪学梅妆，眉翠工夫如月画。
来时醉倒旗亭下。知是阿谁扶上马。忆曾挑尽五更灯，不记临分多少话。
玉楼春
采莲时候慵歌舞，永日闲从花里度。暗随苹末晓风来，直待柳梢斜月去。
停桡共说江头路。临水楼台苏小住。细思巫峡梦回时，不减秦源肠断处。
玉楼春
芳年正是香英嫩。天与娇波长入鬓。蕊珠宫里旧承恩，夜拂银屏朝把镜。
云情去住终难信。花意有无休更问。醉中同尽一杯欢，归后各成孤枕恨。
玉楼春
轻风拂柳冰初绽。细雨消尘云未散。红窗青镜待妆梅，绿陌高楼催送雁。
华罗歌扇金蕉盏。记得寻芳心绪惯。凤城寒尽又飞花，岁岁春光常有限。
玉楼春
参差帘影晨光动。露桃雨柳矜新宠。闲愁多仗酒驱除，春思不禁花从臾。
倚楼听彻单于弄。却忆旧欢空有梦。当时误入饮牛津，何处重寻闻犬洞。
玉楼春
午窗睡起香销鸭。斜倚妆台开镜匣。云鬟整罢却回头，屏上依稀描楚峡。
支颐痴想眉愁压。咬损纤纤银指甲。柔肠断尽少人知，闲看花帘双蝶狎。
玉楼春
狂风落尽深红色。春色恼人眠不得。泪沿红粉湿罗巾，怨入青尘愁锦瑟。
岂知一夕秦楼客。烟树重重芳信隔。倚楼无语欲销魂，柳外飞来双羽玉。
玉楼春
玉琴虚下伤心泪。只有文君知曲意。帘烘楼迥月宜人，酒暖香融春有味。
萋萋芳草迷千里。惆怅王孙行未已。天涯回首一销魂，二十四桥歌舞地。
玉楼春
当时携手城东道。月堕檐牙人睡了。酒边难使客愁惊，帐底不教春梦到。
别来人事如秋草。应有吴霜侵翠葆。夕阳深锁绿苔门，一任卢郎愁里老。
玉楼春
玉奁收起新妆了。鬓畔斜枝红袅袅。浅颦轻笑百般宜，试著春衫犹更好。
裁金簇翠天机巧。不称野人簪破帽。满头聊插片时狂，顿减十年尘土貌。
玉楼春
桃溪不作从容住。秋藉绝来无续处。当时相候赤栏桥，今日独寻黄叶路。
烟中列岫青无数。雁背夕阳红欲暮。人如风后入江云，情似雨余黏地絮。
玉楼春
弄晴数点梨梢雨。门外画桥寒食路。杜鹃飞破草间烟、蛱蝶惹残花底露。
东君著意怜樊素。一段韶华都付与。妆成不管露桃嗔，舞罢从教风柳妒。
玉楼春
横塘晕浅琉璃莹。绿叶阴浓庭院静。樱桃熟后麦秋凉，芍药开时槐夏永。
蓬莱阁下红尘境。青羽扇低摇凤影。庭前玉树一枝春，香雾和烟新月冷。
玉楼春
青钱点水圆荷绿。解箨新篁森嫩玉。轻风冉冉楝花香，小雨丝丝梅子熟。
华堂烛烬零金粟。人在洞天三十六。昭华吹彻管声寒，声入寿觞红浪蹙。
玉楼春
西风吹冷沈香篆。门掩小晴红叶院。卧看黄菊送重阳，露重烟寒花未遍。
衰翁病怯琉璃簟。日日愁侵霜鬓短。一杯菊叶小云团，满眼萧萧松竹晚。
玉楼春
三衢太守文章伯。七月政成如戏剧。坐中咳唾落珠玑，笔下神明飞霹雳。
才高莫恨溪山窄。且与燕公添秀发。风流前辈渐无多，好在魏公门下客。
玉楼春
一年滴尽莲花漏。碧井酴酥沈冻酒。晓寒料峭尚欺人，春态苗条先到柳。
佳人重劝千长寿。柏叶椒花芬翠袖。醉乡深处少相知，只与东君偏故旧。
玉楼春
蕊珠宫里三千女。滴粉为春尘不住。月华冷处欲迎人，七里香风生满路。
一枝谁寄长安去。想得韶光能几许。醉翁满眼玉玲珑，直到烟空云尽处。
玉楼春
小园半夜东风转。吹皱冰池云母面。晓披阊阖见朝阳，知向碧阶添几线。
小烟弄柳晴先暖。残雪禁梅香尚浅。殷勤洗拂旧东君，多少韶华聊借看。
玉楼春
长安回首空云雾。春梦觉来无觅处。冷烟寒雨又黄昏，数尽一堤杨柳树。
楚山照眼青无数。淮口潮生催晓渡，西风吹面立苍茫，欲寄此情无雁去。
玉楼春
一春花事今宵了。点检落红都已少。阿谁追路问东君，只有青青河畔草。
尊前不信韶华老。酒意妆光相借好。檐前暮雨亦多情，未做朝云容易晓。
玉楼春
今朝何以为公寿。极贵长年公素有。庭阶不乏长芝兰，少翁又是廷臣右。
三能粲粲依魁秀。八柱巍巍蟠地厚。皇家卜册万斯年，年光长转洪钧手。
玉楼春
我公两器兼文武。谈笑岩廊无治古。红颜绿发已官高，赤舄绣裳今仲父。
我欲形容无妙语。颂穆清风须吉甫。望公聊比泰山云，岁岁年年天下雨。
玉楼春
当日岭头相见处。玉骨冰肌元淡伫。近来因甚要浓妆，不管满城桃杏妒。
酒晕脸霞春暗度。认是东皇偏管顾。生罗衣褪为谁羞，香冷熏炉都不觑。
玉楼春
今朝何以为公寿。极贵长年公素有。庭阶不乏长芝兰，少翁又是庭臣右。
三能粲粲依魁秀。八柱巍巍蟠地厚。皇家卜册万斯年，年光长转洪钧手。
玉楼春
我公两器兼文武。谈笑岩廊无治古。经颜绿发已官高，赤儿绣裳今仲父。
我欲形容无妙识。颂穆清风须吉甫。望公聊比太山云，岁岁年年天下雨。
玉楼春
秋鸿只向秦筝住。终寄青楼书不去。手因春梦有携时，眼到花开无著处。
泥金小字蛮笺句。泪湿残妆今在否。欲寻巫峡旧时云，问取阳关西去路。
玉楼春
红酥肯放琼苞碎。探著南枝开遍未。不知酝藉几多香，但见包藏无限意。
道人憔悴春窗底。闷损阑干愁不倚。要来小酌便来休，未必明朝风不起。
玉楼春
记得江城春意动。两行疏梅龙脑冻。佳人不用辟寒犀，踏雪穿花云鬓重。
真珠旋滴留人共。更爇沈香暖金凤。只今梅雪可怜时，都似绿窗前日梦。
玉楼春
云窗雾阁春风透。蝶绕蜂围花气漏。恼人风味恰如梅，倚醉腰肢全是柳。
细传一曲情偏厚。淡扫两山缘底皱。归时好月已沈空，只有真香犹满袖。
玉楼春
碧桃溪上蓝桥路。寂寞朱门闲院宇。粉墙疏竹弄清蟾，玉砌红蕉宜夜雨。
个中人是吹箫侣。花底深盟曾共语。人生乐在两知心，此意此生君记取。
玉楼春
星河风露经年别。月照离亭花似雪。宝钗鸾镜会重逢，花里同眠今夜月。
月华依旧当时节。细把离肠和泪说。人生只合镇长圆，休似月圆圆又缺。
玉楼春
山人本合居岩岭。聊问支郎分半境。残年藜杖与纶巾，八尺庭中时弄影。
呼儿汲水添茶鼎。甘胜吴山山下井。一瓯清露一炉云，偏觉平生今日永。
玉楼春
年来六十增三岁。却忆去年趋盛会。风流人物胜斜川，灼灼有同前日事。
不知弦管催新水。但见飘飘萦舞袂。主人情厚酒行频，酩酊莫辞今夕醉。
玉楼春
少年心性消磨尽。三斗烂肠浑是闷。看书聊复强寻行，属句不妨闲趁韵。
此生自断天休问。富贵时来还有分。一卮芳酒送清歌，楼下玉人相去近。
玉楼春
个人风韵天然俏。入鬓秋波常似笑。一弯月样黛眉低，四寸鞋儿莲步小。
绝缨尝宴琼楼杪。软语清歌无限妙。归时桂影射帘旌，沈水烟消深院悄。
玉楼春
年时醉倚温温玉。妒月精神疑可掬。香丝篆袅一帘秋，潋滟十分浮蚁绿。
兴来笑把朱弦促。切切含情声断续。曲中依约断人肠，除却梨园无此曲。
玉楼春
朱帘碧瓦干云际。占尽潇滩形势地。傍墙人唤状元家，想见华堂融瑞气。
寿杯莫惜团栾醉。跳虎转龟寻旧喜。小邦只恐久难留，异日君王重赐第。
玉楼春
娉婷标格神仙样。几日珮环离海上。小春只隔一旬期，菊蕊包香犹未放。
霞觞满酌摇红浪。慢引新声云际响。玉颜长与姓相宜，寿数三回排第行。
玉楼春
昔年曾到神清洞。笑领希夷非夙梦。看时须到月边乌，养处且论铅与汞。
土膏仍有黄芽动。神水浇香灵气种。夜深谁伴玉琴闲，鹤在九华松露重。
玉楼春
九重盛旦薰风候。佳气氛氲横永昼。眉心烟彩拥群仙，华宴重开同圣后。
箫韶宫殿锵金奏。香绕祥云腾宝兽。三千嫔御奉严宸，亿万斯年祈圣寿。
玉楼春
佳时莫放游鞍倦。梅润清薰随处宴。不妨一半雨兼风，况对有情莺与燕。
琼艘百柁花千点。肯使笙歌容易转。兴来人事酒消磨，谁问蚊雷和蚁战。
玉楼春
十年目断鲸波阔。万里相逢歌怨咽。髻鬟春雾翠微重，眉黛秋山烟雨抹。
小槽旋滴真珠滑。断送一生花十八。醉中扶上木肠儿，酒醒梦回空对月。
玉楼春
青笺后约无凭据。误我碧桃花下语。谁将消息问刘郎，怅望玉溪溪上路。
春来无限伤情绪。拟欲题红都寄与。东风吹落一庭花，手把新愁无写处。
玉楼春
江天暝色伤心目。冻鹊争投林下竹。四垂云幕一襟寒，片片飞花轻镂玉。
美人试按新翻曲。点破舞群春草绿。融尊侧倒也思量，清坐有人寒起粟。
玉楼春
青女飞花浓剪水。寒气霏微度窗纸。人间那得骨为帘，炉有麒麟尊有蚁。
笙簧冻涩闲纤指。香雾暖熏罗帐底。却教试作忽雷声，往往惊开桃与李。
玉楼春
日长淡淡光风转。小尾黄蜂随早燕。行寻香迳不逢人，惟有落红千万片。
酒成憔悴花成怨。闲杀羽觞难会面。可堪春事已无多，新笋遮墙苔满院。
玉楼春
曲房小院匆匆过。急鼓疏钟催又去。来如春梦几多时，去似朝云无觅处。
金瓶落井翻相误。可惜馨香随手故。锦囊空有断肠书，彩笔不传长恨句。
玉楼春
垂鬟初学窥门户。妙舞妍歌俱独步。引成密约笑言间，认得真情离别处。
潘郎两鬓今如许。纵得相逢知认否。多时无雁寄书来，今夜倩风吹梦去。
玉楼春
云横水绕芳尘陌。一万重花春拍拍。蓝桥仙路不崎岖，醉舞狂歌容倦客。
真香解语人倾国。知是紫云谁敢觅。满蹊桃李不能言，分付仙家君莫惜。
玉楼春
佳人无对甘幽独。竹雨松风相澡浴。山深翠袖自生寒，夜久玉肌元不粟。
却寻千树烟江曲。道骨仙风终绝俗。绛裙缟袂各朝元，只有散仙名萼绿。
玉楼春
年光箭脱无留计。才过立春还守岁。要知一岁已寻侬，听打个惊人喷嚏。
椒盘荐寿休辞醉。坐听爆竹浑无寐。明朝末后饮屠苏，白发从渠相点缀。
玉楼春
江村百六春强半。拍拍池塘春水满。风团柳絮舞如狂，雨压橘花香不散。
阴阴巷陌闲庭院。小立危栏羞燕燕。不知何事未还乡，除却青春谁作伴。
玉楼春
往年糊口谋升斗。朱墨尘埃沾两袖。黄粱梦断始归来，依旧琴书当左右。
而今藏取持螯手。林下独居闲散又。问之何以得长年，寡欲少思安老朽。
玉楼春
大都四绪阴晴半。天上油云舒又卷。若还心也似云闲，老色何由来上面。
生平辛苦今潇散。得丧荣枯皆历遍。人言不死是神仙，我但耳闻非眼见。
玉楼春
山行日日妨风雨。风雨晴时君不去。墙头尘满短辕车，门外人行芳草路。
南城东野应联句。好记琅玕题字处。也应竹里著行厨，已向瓮头防吏部。
玉楼春
人间反覆成云雨。凫雁江湖来又去。十千一斗饮中仙，一百八盘天上路。
旧时枫叶吴江句。今日锦囊无著处。看封关外水云侯，剩按山中诗酒部。
玉楼春
三三两两谁家女。听取鸣禽枝上语。提壶沽酒已多时，婆饼焦时须早去。
醉中忘却来时路。借问行人家住处。只寻古庙那边行，更过溪南乌桕树。
玉楼春
客来底事逢迎晚。竹里鸣禽寻未见。日高犹苦圣贤中，门外谁酣蛮触战。
多方为渴寻泉遍。何日成阴松种满。不辞长向水云来，只怕频烦鱼鸟倦。
玉楼春
何人半夜推山去。四面浮云猜是汝。常时相对两三峰，走遍溪头无觅处。
西风瞥起云横度。忽见东南天一柱。老僧拍手笑相夸，且喜青山依旧住。
玉楼春
青山不曾乘云去。怕有愚公惊著汝。人间踏地出租钱，借使移将无著处。
三星昨夜光移度。妙语来题桥上柱。黄花不插满头归，定倩白云遮且住。
玉楼春
少年才把笙歌盏。夏日非长秋夜短。因他老病不相饶，把好心情都做懒。
故人别后书来劝。乍可停杯强吃饭。云何相遇酒边时，却道达人须饮满。
玉楼春
君如九酝台粘盏。我似茅柴风味短。几时秋水美人来，长恐扁舟乘兴懒。
高怀自饮无人劝。马有青刍奴白饭。向来珠履玉簪人，颇觉斗量车载满。
玉楼春
狂歌击碎村醪盏。欲舞还怜衫袖短。身如溪上钓矶闲，心似道旁官堠懒。
山中有酒提壶劝。好语多君堪鲊饭。至今有句落人间，渭水西风黄叶满。
玉楼春
无心云自来还去。元共青山相尔汝。霎时迎雨障崔嵬，雨过却寻归路处。
侵天翠竹何曾度。遥见屹然星砥柱。今朝不管乱云深，来伴仙翁山下住。
玉楼春
瘦筇倦作登高去。却怕黄花相尔汝。岭头拭目望龙安，更在云烟遮断处。
思量落帽人风度。休说当年功纪柱。谢公直是爱东山，毕竟东山留不住。
玉楼春
风前欲劝春光住。春在城南芳草路。未随流落水边花，且作飘零泥上絮。
镜中已觉星星误。人不负春春自负。梦回人远许多愁，只在梨花风雨处。
玉楼春
琵琶亭畔多芳草。时对香炉峰一笑。偶然重傍玉溪东，不是白头谁觉老。
普陀大士神通妙。影入石头光了了。看来持献可无言，长似慈悲颜色好。
玉楼春
江头一带斜阳树。总是六朝人住处。悠悠兴废不关心，惟有沙洲双白鹭。
仙人矶下多风雨。好卸征帆留不住。直须抖擞尽尘埃，却趁新凉秋水去。
玉楼春
春生泽国芳菲早。楼外墙阴闻语笑。东君著意到西园，点破施朱浑未了。
楚云暮合吴天杳。天色沈沈云扰扰。洞门深闭月输孤，不见当时张好好。
玉楼春
风光淡沲云容粹。点染园林添况味。花间照夜簇红纱，柳外踏青摇彩旆。
芳时不分空憔悴。抖擞愁怀赊乐事。罗衫一任涴尘泥，拚了通宵排日醉。
玉楼春
扁舟破浪鸣双橹。岁晚客心分万绪。香红漠漠落梅村，愁碧萋萋芳草渡。
汉皋佩失诚相误。楚峡云归无觅处。一天明月缺还圆，千里伴人来又去。
玉楼春
井花暖处新阳动。节物撩人添倥偬。寒齑冰齿晕轻澌，败絮粟肌慳短梦。
文章彻了成何用。闷拨炉灰窥饭瓮。寻思已得到春时，预把五穷连夜送。
玉楼春
汉皇受禅新尧统。沼跃潜鱼仪舞凤。五云色备观台书，万世功成贤相用。
江湖襟带蛮荆控。摩抚民劳输土贡。愿倾石尉望尘心，来献鲁侯难老颂。
玉楼春
一阳不受群阴壅。残历行间冬破仲。云低吹白腊寒浓，梅小绽红春意重。
湖山千里勤飞控。淑气冲融披水冻。笑携雨露洒民心，暗聚精神交帝梦。
玉楼春
黄钟应律扶炎统。舜日迎长佳节用。娟娟芳意著花梢，盎盎暖香浮酒瓮。
寿觞唤取纤纤捧。雨歇珠帘云绕栋。兴来且伴橘中仙，归去却联池上凤。
玉楼春
台门瑞霭光阳动。人语鼓声沈汹汹。观风堂迥暗香飘，卷雨楼前寒翠拥。
锋车促入承天宠。丹诏衔来须彩凤。五丝宫线日边长，看补岩廊龙衮缝。
玉楼春
一片江南春色晚。牡丹花谢莺声懒。问君离恨几多长，芳草连天犹觉短。
昨夜溪头新溜满。樽前自起喷龙管。明朝飞棹下钱塘，心共白苹香不断。
玉楼春
匆匆相遇匆匆去。恰似当初元未遇。生憎黄土岭头尘，强学章台街里絮。
雨荒三径云迷路。总是离人堪恨处。从今对酒与当歌，空惹离情千万绪。
玉楼春
贤僚益友俱亲密。真个三年如一日。清尊倒处笑喧哗，彩笔吟余才俊逸。
杯盘狼藉情真率。歌管棋枰仍间出。今朝又喜盍朋簪，何日定当抛县绂。
玉楼春
游人等得春晴也。处处旗亭堪系马。雨前秾杏尚娉婷，风后残梅无顾藉。
忌拈针线还逢社。斗草赢多裙欲卸。明朝双燕定归来，叮嘱重帘休放下。
玉楼春
玉容寂寞谁为主。寒食心情愁几许。前身清澹似梅妆，遥夜依微留月佳。
香迷胡蝶飞时路。雪在秋千来往处。黄昏著了素衣裳，深闭重门听夜雨。
玉楼春
几双海燕来金屋。春满离宫三十六。春风翦草碧纤纤，春雨浥花红扑扑。
卫姬郑女腰如束。齐唱阳春新制曲。曲终移宴起笙箫，花下晚寒生翠谷。
玉楼春
燕脂染出春风锦。生怕黄昏人有恨。雨难揩泪玉环娇，烟不遮愁红袖冷。
醉魂吹断香魂静。拂拂翠眉羞带粉。最怜新燕识风流，只为春寒消瘦损。
玉楼春
多时不踏章台路。依旧东风芳草渡。莺声唤起水边情，日影炙开花上雾。
谢娘不信佳期误。认得马嘶迎绣户。今宵翠被不春寒，只恐香秾春又去。
玉楼春
春烟澹澹生春水。曾记芳洲兰棹舣。岸花香到舞衣边，汀草色分歌扇底。
棹沈云去情千里。愁压双鸳飞不起。十年春事十年心，怕说湔裙当日事。
玉楼春
华堂银烛堆红泪。解说离人多少意。恨从别后恨无穷，愁到浓时惟一味。
江南渭北三千里。憔悴相思何日已。马蹄清晓草黏天，庭院黄昏花满地。
玉楼春
年年跃马长安市。客舍似家家似寄。青钱换酒日无何，红烛呼卢宵不寐。
易挑锦妇机中字。难得玉人心下事。男儿西北有神州，莫滴水西桥畔泪。
玉楼春
今来古往吴京道。岁岁荣枯原上草。行人几度到江滨，不觉身随风树老。
蒲花易晚芦花早。客里光阴如过鸟。一般垂柳短长亭，去路不如归路好。
玉楼春
东风跃马长安道。一树樱桃花谢了。别来千里梦频归，醉里五更愁不到。
江南两岸无名草。雨遍莓苔生嫩葆。玉楼人远绿腰闲，帘幕深沈双燕老。
玉楼春
粉销香减红兰泪。总是文君初别意。春风织就闷情怀，夜月砌成愁况未。
迢迢归梦频东里。堪恨洛阳花渐已。斜阳日日自相思，三十六陂芳草地。
玉楼春
万花丛底曾抬目。淡雅梳妆娇已足。夜来鹦鹉梦中人，春去琵琶江上曲。
双鸾碧重钗头玉。裙曳湘罗浮浅绿。东风一醉买蛾眉，为拚明珠三万斛。
玉楼春
西园斗结秋千了。日漾游丝烟外袅。小桥杨柳色初浓，别院海棠花正好。
粉墙低度莺声巧。薄薄轻衫宜短帽。便拚日日醉芳菲，未必春风留玉貌。
玉楼春
柳丝挽得秋光住。肠断驿亭离别处。斜阳一片水边楼，红叶满天江上路。
来鸿去雁知何数。欲问归期朝复暮。晚风亭院倚阑干，两岸芦花飞雪絮。
玉楼春
咸淳十载聪明帝。不见宋家陵寝废。暂离绛阙九重天，飞过黄河千丈水。
长春宫殿仙璈沸。嘉会今辰为愍忌。小儒百拜酹霞觞，寡妇孤儿流血泪。
玉楼春
帝乡春色浓於雾。谁遣双环堆绣户。金张公子总封侯，姚魏弟兄皆列土。
碧纱窗下修花谱。交颈鸳鸯娇欲语。绛绡新结转官球，桃李仆奴何足数。
玉楼春
秋闺思入江南远。帘幕低垂闲不卷。玉珂声断晓屏空，好梦惊回还起懒。
风轻只觉香烟短。阴重不知天色晚。隔窗人语趁朝归，旋整宿妆匀睡脸。
玉楼春
绣屏晓梦鸳鸯侣。可惜夜来欢聚取。几声低语记曾闻，一段新愁看乍觑。
繁红洗尽胭脂雨。春被杨花勾引去。多情只有旧时香，衣上经年留得住。
玉楼春
靓妆才学春无价。腮粉额黄宫样画。妖娆闲倚曲阑边，孤净不胜微月下。
牵情群蕊临风亚。惜恐苍苔和雨借。何如相傍玉楼人，芳酒绣筵红烛夜。
玉楼春
杏花微露春犹浅。春浅愁浓愁送远。山拖馀翠断行踪，细雨疏烟迷望眼。
暮云浓处轻吹散。往事时时心上见。不禁慵瘦倚东风，燕子双双花片片。
玉楼春
冷冷水向桥东去。漠漠云归溪上住。疏风淡月有来时，流水行云无觅处。
佳人独立相思苦。薄袖欺寒脩竹暮。白头空负雪边春，着意问春春不语。
玉楼春
天然不比花含粉。约月眉黄春色嫩。小桥低映欲迷人，闲倚东风无奈困。
烟姿最与章台近。冉冉千丝谁结恨。狂莺来往恋芳阴，不道风流真能尽。
玉楼春
锦城春色花无数。排比笙歌留客住。轻寒轻暖夹衣天，乍雨乍晴寒食路。
花虽不语莺能语。莫放韶光容易去。海棠开后月明前，纵有千金无买处。
玉楼春
绿波春早青烟暮。翠幕船如天上去。深杯蜀酒醉贤人，隔岸幽花怜静女。
浮云散乱流萍聚。恨满韩张离合处。欲招骑龙帝乡人，来咏叉鱼春岸句。
玉楼春
玉阶琼室冰壶帐。凭地水晶帘不上。儿家住处隔红尘，云气悠扬风淡荡。
有时闲把兰舟放。雾鬓风鬟乘翠浪。夜深满载月明归，画破琉璃千万丈。
玉楼春
南枝又觉芳心动。慰我相思情味重。陇头何处寄将书，香发有时疑是梦。
谁家横笛成三弄。吹到幽香和梦送。觉来知不是梅花，落寞岁寒谁与共。
玉楼春
纱窗春睡朦胧着。相见尚怀相别恶。梦随城上角声残，泪逐楼前花片落。
东风不解吹愁却。明月几番乖后约。当时惟恐不多情，今日情多无处着。
玉楼春
龟纹晓扇堆云母。日上彩阑新过雨。眉心犹带宝觥酲，耳性已通银字谱。
密奁彩索看着午。晕素分红能几许。妆成挼镜问春风，比似庭花谁解语。
玉楼春
萤飞月里无光色。波水不摇楼影直。每怜宿粉涴啼痕，懒把旧书观字迹。
枯荷露重时闻滴。君梦不来谁阻隔。妾身不畏浙江风，飞去飞来方瞬息。
玉楼春
红楼十二春寒恻。楼角何人吹玉笛。天津桥上旧曾听，三十六宫秋草碧。
昭华人去无消息。江上青山空晚色。一声落尽短亭花，无数行人归未得。
玉楼春
春风只在园西畔。荠菜花繁胡蝶乱。冰池晴绿照还空，香径落红吹已断。
意长翻恨游丝短。尽日相思罗带缓。宝奁明月不欺人，明日归来君试看。
玉楼春
东风破晓寒成阵。曲锁沈香簧语嫩。凤钗敲枕玉声圆，罗袖拂屏金缕褪。
云头雁影占来信。歌底眉尖萦浅晕。淡烟疏柳一帘春，细雨遥山千叠恨。
玉楼春
柳梢绿小眉如印。乍暖还寒犹未定。惜花长是为花愁，殢酒却嫌添酒病。
蝇头蜗角都休竞。万古豪华同一尽。东君晓夜促归期，三十六番花递信。
玉楼春
琼奴家与章台并。路远可怜归梦近。波头浪语脸红潮，镜面频思眉翠晕。
年年花月年年病。花月无情人有恨。欲将此恨寄湘流，又恐湘流流不尽。
玉楼春
玉楼春信梅传早。三八芳辰阳复后。称觞喜对一椿高，莱庭双桂森兰茂。
惭无好语为公寿。富贵荣华公自有，请歌诗雅祝遐龄，永如松柏如山阜。
玉楼春
市桥灯火春星碎。街鼓催归人未醉。半嗔还笑眼回波，欲去更留眉敛翠。
归来短烛余红泪。月淡天高梅影细。北风休遣雁南来，断送不成今夜睡。
玉楼春
今秋仲月逢余闰。月姊重来风露静。未劳玉斧整蟾宫，又见冰轮浮桂影。
寻常经岁睽佳景。阅月那知还赏咏。庾楼江阔碧天高，遥想飞觞清夜永。
玉楼春
生申时节书云月。惊怪玉梅开不彻。犯寒那得一枝春，要与邦君供胜绝。
可轩有个词清切。解送双凫朝降阙。一声声祝一千年，试倩雪儿歌几阕。
玉楼春
谪仙暂下金銮殿。开燕瑶池春未晚。飞琼献舞锦靴寒，弄玉吹箫银字暖。
寿觞阿母年年劝，犹道碧桃香尚浅。花开更待几东风，应见年华千岁换。
玉楼春
炉烟不断腾金兽。香雾入帘波影皱。秋堂锦席艳君仙，不惜绮罗萦舞袖。
昼弦素管春风手，娇妙如花轻似柳。劝君须尽眼中欢，绿酒十分千秋寿。
玉楼春
风前帘幕沾飞絮。家在垂杨深处住。倚楼无语忆郎时，恰是去年今日去。
帝城箫鼓青春暮。应有多情游冶处。争知日日小阑干，望断斜阳芳草路。
玉楼春
绿杨芳迳莺声小。帘幕烘香桃杏晓。余寒犹峭雨疏疏，好梦自惊人悄悄。
恁君莫问情多少。门外江流罗带绕。直饶明日便相逢，已是一春闲过了。
玉楼春
可怜又误江南景。雨腻风喧愁入暝。依稀碧玉水边魂，憔悴绿珠楼外影。
点点随人习远近。薄幸相逢情怎忍。年年三月化香尘，天上人间看梦醒。
摸鱼儿
傍湖滨、几椽茅屋，依然又过重九。烟波望断无人见，惟有风吹疏柳。凝思久。向此际，寒云满目空搔首。何人送酒。但一曲溪流，数枝野菊，自把唾壶叩。
休株守。尘世难逢笑口。青春过了难又。一年好景真须记，橘绿橙黄时候。君念否。最可惜，霜天闲却传杯手。鸥朋鹭友。聊摘取茱萸，殷勤插鬓，香雾满衫袖。
摸鱼儿
甚山灵、斗奇夸巧，悬峰遥献形似。仓船炉灶无封闭，零落车罗机履。山临水。任瓮杵、辘轳厩架俱闲毁。床棺尘委。更乐隐棋休，料闲真隐，三教忘宾主。
人都语，二十四岩佳致。来往溯流观指。目前景相纷虚幻，神仙家在何许。君莫取。这身世、山林朝市随缘遇。休论诡异。但总绝情缘，一空妍丑，觌面先寻你。
摸鱼儿
更能消、几番风雨。匆匆春又归去。惜春长恨花开早，何况落红无数。春且住。见说道、天涯芳草迷归路。怨春不语。算只有殷勤，画檐蛛网，尽日惹飞絮。
长门事，准拟佳期又误。蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。闲愁最苦。休去倚危楼，斜阳正在，烟柳断肠处。
摸鱼儿
望飞来、半空鸥鹭。须臾动地鼙鼓。截江组练驱山去，鏖战未收貔虎。朝又暮。诮惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。
凭谁问，万里长鲸吞吐。人间儿戏千弩。滔天力倦知何事，白马素车东去。堪恨处。人道是、子胥冤愤终千古。功名自误。谩教得陶朱，五湖西子，一舸弄烟雨。
摸鱼儿
问何年，此山来此，西风落日无语。看君似是羲皇上，直作太初名汝。溪上路。算只有、红尘不到今犹古。一杯谁举。笑我醉呼君，崔嵬未起，山鸟覆杯去。
须记取。昨夜龙湫风雨。门前石浪掀舞。四更山鬼吹灯啸，惊倒世间儿女。依约处。还问我、清游杖履公良苦。神交心许。待万里携君，鞭笞鸾凤，诵我远游赋。
摸鱼儿
喜连宵、四郊春雨。纷纷一阵红去。东君不爱闲桃李，春色尚余分数。云影住。任绣勒香轮，且阻寻芳路。农家相语。渐南亩浮青，西江涨绿，芳沼点萍絮。
西成事，端的今年不误。从他蝶恨蜂妒。莺啼也怨春多雨，不解与春分诉。新燕舞。犹记得、雕梁旧日空巢土。天涯劳苦。望故国江山，东风吹泪，渺渺在何处。
摸鱼儿
倚南墙、几回凝伫。绿筠冉冉如故。帝城景色缘何事，一半花枝风雨。收听取。这气象精神，则要人来做。当留客处。且遇酒高歌，逢场戏剧，莫作皱眉事。
那个是，紫佩飞霞仙侣。骎骎云步如许。清闲笑我如鸥鹭。不肯对松觅句。萍散聚。又明月、还寻锦里烟霞路。浮名自误。待好好归来，携筒载酒，同访子云去。
摸鱼儿
这身儿、从来业障。一生空自劳攘。生生死死皆如梦，更莫别生妄想。没伎俩。只管去、天台雁荡寻方广。几人不省。被妻子萦缠，生涯拘束，甘自归黄壤。
世间事，一斤两个八两。问谁能去俯仰。道义重了轻富贵，却笑轮回来往。休勉强。老先生、从来恬淡无妆幌，一声长啸，把拄杖横肩，草鞋贴脚，四海平如掌。
摸鱼儿
跨飞鸾、醉吹瑶笛，蓬莱知在何处。薰风飘散荷花露。梦觉已非帝所，忘归路。谁知道、人间别有神仙侣。身游枢府。奈诏入玉楼，猛骑箕尾，四海忆霖雨。
问王母。天上桃红几度。蕊宫今是谁主。明年甲子从头数，春入鬟云鬓雾。如今去。是处里、福田都著黄金布。庭前玉树。看子早生孙，孙还生子，岁岁彩衣舞。
摸鱼儿
怪新年、倚楼看镜，清狂浑不如旧。暮云千里伤心处，那更乱蝉疏柳。凝望久。怆故国，百年陵阙谁回首。功名大谬。叹采药名山，读书精舍，此计几时就。
封侯事，久矣输人妙手。沧洲聊作渔叟。高冠长剑浑闲物，世上切身惟酒。千载后。君试看，拔山扛鼎俱乌有。英雄骨朽。问顾曲周郎，而今还解，来听小词否。
摸鱼儿
甚春来、冷烟凄雨，朝朝迟了芳信。蓦然作暖晴三日，又觉万姝娇困。霜点鬓。潘令老，年年不带看花分。才情减尽。怅玉局飞仙，石湖绝笔，孤负这风韵。
倾城色，懊恼佳人薄命。墙头岑寂谁问。东风日暮无聊赖，吹得胭脂成粉。君细认。花共酒，古来二事天尤吝。年光去迅。漫绿叶成阴，青苔满地，做得异时恨。
摸鱼儿
便披蓑、荷锄归去，何须身著宫锦。与谁共话桑麻事，朱老阮生尤稔。筛样饼。瓮样茧，长须赤脚供樵饪。清流浊品。尽扫去胸中，置诸膜外，对酒莫辞饮。
华胥梦，怕杀人惊晓枕。疏窗惟月来闯。一生常被弓旌误，且告朝家追寝。愁个甚。君管取，有薇堪采松堪荫。茅山再任。幸不是谋臣，又非世将，免犯道家禁。
摸鱼儿
叹刘郎、那回轻别，霏霏三落红雨。玄都观里应遗恨，一抹断烟残缕。愁望处。想雾暗云深，忘却来时路。新花旧主。记刻羽流商，裁红翦翠，山径日将暮。
空枝上，时有幽禽对语。声声如问来否。人生行乐须闻健，衰老念谁免此。吾所与。在溪上深深，锦绣千花坞。何时定去。但对酒思君，呼儿为我，频唱小桃句。
摸鱼儿
正桃花、渐蜚红雨，依稀一半春色。东风十里离亭恨，杨柳丝丝如织。远又忆。向雪月梅边，陶写吟情逸。清愁拍拍。算只暮山知，栖鸦斜照，春树渺空碧。
文章贯，合整垂云健翼。翔鸾底用栖棘。要寻玉洞烟霞胜，聊趁麟符蜚檄。归骑急。看尘袂方清，有恩纶催入。凫仙倦舄。相与问孤山，开樽抵掌，一舸画桥侧。
摸鱼儿
满园林、瘦红肥绿，休休春事无几。杜鹃唤起三更梦，窗外露澄风细。浑不寐。但目看、一帘夜月移花未。推衾自起。念岁月如流，容颜不驻，镜里留无计。
人间事。休说贱贫富贵。天公长把人戏。萧裴曹郭今何在，空有旧闻千纸。君谩试。数青史荣名，到底三无二。浮生似寄。争似得江湖，烟蓑雨笠，不被蜗蝇系。
摸鱼儿
趁西风、且登黄鹤，挥毫先奏秋赋。燕山桂种清芬在。人物翩翩如许。堪羡处。长安近、蟾宫相继金闺步。佳哉盛举。看精淬龙泉，厚培鹏背，自此要津去。
荆州事，多幸乡情相予。几番灯柝棋墅。转头江阔轻帆速，梦入吴松鸥鹭。君记取。旧王粲、曾言信美非吾土。故人相语。为细数艰难，满头雪白，无奈戍边苦。
摸鱼儿
对垂弧、引觞一笑，凄凉薄分天赋。丁年驰骛弓刀后，报国孤忠自许。堪叹处。今老矣，强颜犹踵邯郸步。安能远举。谩目送征鸿，梦劳胡蝶，无计便归去。
清闲禄，旧说天公靳予。何时松菊村墅。生非燕颔鸢肩相，岂是觚棱鹓鹭。收拾取。休直似、文渊定远空怀土。阿戎可语。待乞得身还，屏伊世累，甘受作诗苦。
摸鱼儿
卷珠帘、几番花信。轻寒犹自成阵。一年芳事如朝梦，容易绿深红褪。寒食近。惟自有、断肠垂柳禁春困。琐窗深静。悄叠损缕衣，凝尘暗掩，金斗熨清润。
章台恨。准拟芳期未稳。旧游细把重忖。鉴鸾钗凤平分久，留取年时心印。谁与问。待试写花笺，密寄教郎认。妒香怜粉。欲写却还羞，轻颦浅叹，字字揽方寸。
摸鱼儿
小林峦、一年芳事，乱红还又飞雨。生香冉冉花阴转，云擘满空晴絮。游宴处。看乐意相关，庭下胎仙舞。歌声缓度。任圆玉敲寒，飞觞传晓，未许放春去。
闲中趣。明月清风当户。莘莘容屋陈俎。翦裁妙语频赓唱，巧胜郢斤般斧。心自许。拚凋景颓龄，为莺俦燕侣。同盟会取。共花下小车，竹间三径，长作老宾主。
摸鱼儿
问长江、几分秋色，三分浑在烟雨。何人折尽丝丝柳，此日送君南浦。帆且驻。试说著、羊裘钓雪今何许。鱼虾自舞。但一舸芦花，数声霜笛，鸥鹭自来去。
年年事，流水朝朝暮暮。天涯长叹飘聚。衾寒不转钧天梦，楼外谁歌白紵。君莫诉。君试按、秦筝未必如钟吕。乡心最苦。算只有娟娟，马头皓月，今夜照归路。
摸鱼儿
这情怀、怎生消遣。思量只是凄怨。一春长为花和柳，风雨又还零乱。君试看。便杜牧风流，也则肠先断。更深漏短。更听得杜宇，一声声切，流水画桥畔。
人间世，本只阴晴易换。斜阳衰草何限。悲欢毕竟年年事，千古漫嗟修短。无处问。是闲倚帘栊，尽日厌厌闷。浮名尽懒。但笑拍阑干，连呼大白，心事付归燕。
摸鱼儿
便无他、杜鹃催去，匆匆春事能几。看来不见春归路，飞絮又随流水。留也是。怎禁得、东风红紫还飘坠。天涯万里。怅燕子人家，沈沈夜雨，添得断肠泪。
嬉游事。早觉相如倦矣。谢娘庭院犹记。闲情已付孤鸿去，依旧被莺呼起。谁料理。正乍暖还寒，未是晴天气。无言自倚。想旧日桃花，而今人面，都是梦儿里。
摸鱼儿
碧油幢、一开藩后，便思量早归去。工夫著紧新城好，风月万家笙鼓。游宴处。要管领春光，补种花无数。何须更驻。只画了潇湘，扁舟径发，挥手谢南楚。
江帆卸、撑入清溪绿树。家山三两程路。安排小马随猿鹤，勾引诗朋酒侣。潇洒处。是则是初心，只恐难留驻。忙须著句。把泉石烟霞，平章一遍，回首凤纶舞。
摸鱼儿
倚东风、画阑十二，芳阴帘幕低护。玉屏翠冷梨花瘦，寂寞小楼烟雨。肠断处。怅折柳柔情，旧别长亭路。年华似羽。任锦瑟声寒，琼箫梦远，羞对彩鸾舞。
文园赋。重忆河桥眉妩。啼痕犹溅纨素。丁香共结相思恨，空托绣罗金缕。春已暮。纵燕约莺盟，无计留春住。伤春倦旅。趁暗绿稀红，扁舟短棹，载酒送春去。
摸鱼儿
过重阳、晚香犹耐，江城风露初峭。梅花已索巡檐笑，春入数枝红小。寒恁早。正帘卷苍云，和气生芝草。金虬篆袅。喜人乐丰年，波澄瀚海，星斗焕牙纛。
家山近，游宴十洲三岛。石桥诗思频绕。朱颜白发神仙样，谁信玉关人老。春渐好。望阊阖天低，咫尺瞻黄道。祥云缥缈。看柳色沙堤，莺声禁辇，鸣佩凤池晓。
摸鱼儿
把人间、古今勋业，一时都付杯酒。青山行遍人华发，老尽门前青柳。试回首。记晓雨征衫，又过年时后。相逢故旧。浪说南楼北，亭花纵好、能似少年否。
还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。
摸鱼儿
把心期、半生孤负。玉堂元在何处。朱弦弹绝无人听，空操离鸾烈女。遇不遇。休更问、悠悠世事都如许。人生草露。看百岁勋名，青铜宾影，抚剑泪如雨。
知谁语。落落江空岁暮。人间一梦今古。雷塘十里斜阳外，野草寒鸦无数。身世寓。聊尔耳、江山有恨谁堪付。冰心更芳。都说与梅花，参横月落，一醉且归去。
摸鱼儿
掩朱弦、住听金缕。天涯同是羁旅。多情记把香罗袖，残粉半黏荆树。还信否。便忍道、石台暗寂春无主。分明间阻。那睡鸭嘘云，翔鸳溜月，此际更休语。
人间世，谁识缄愁最苦。轻帆重解烟雨。而今翻笑周郎误。挑剔寒缸寻谱。游倦处。果因甚、亭亭瘦影如前度。无由寄与。待谢却梅花，东风为我，吹梦过淮浦。
摸鱼儿
记玄都、看花君子，一生恨奈何许。青云紫陌悠悠者，几个玉人成土。今在否。但四海九州，屈指从头疏。吾年空负。看射虎南山，遭逢醉尉，何须饮田父。
神清梦，也是堂堂欧府。此中无破头虑。种槐不隔鞭蛆恶，更祝二郎儿做。苍苍古。漫年又一年，老却南公楚。池塘春暮。笑步步呜蛙，看成两部，正似未忘鼓。
摸鱼儿
道醉乡、无边无岸，一尊到彼殊径。是间转海人知处，尺地不教渠剩。尊亦癭。同一斗消酲，一石犹难信。临风小等。记我友醒狂，相从有意，中路恨羌永。
梅花晚，早已雪堆余鬓。此花宁复风韵。空寒独倚天为主，天又几时曾定。今为晋。看秦女山中，绿发垂垂顶。百年一瞬。叹高卧北窗，闲过五十，无说答形影。
摸鱼儿
渺斜阳、村烟酒市，独教王谢如此。渔翁梦入江头絮，寂寂平安西子。东风起。东风起。种桃千桃皆流水。桥边万里。甚老子情钟，明朝后日，又洒送春泪。
青过雨，历历远山如洗。暮云堪共谁倚。诸贤洛下风流散，轻薄纷纷余几。聊尔尔。问世事。何如自嗅残花蕊。金铜剑履。但陌上相逢，摩挲一笑，铸此几时矣。
摸鱼儿
又非他、今年晴少，海棠也恁空过。清赢欲与花同梦，不似蝶深深卧。春怜我。我又自、怜伊不见侬赓和。已无可奈。但愁满清漳，君归何处，无泪与君堕。
春去也，尚欲留春可可。问公一醉能颇。钟情剩有词千首，待写大招招些。休阿那。阿那看、荒荒得似江南麽。老夫婆娑。问篱下闲花，残红有在，容我更簪朵。
摸鱼儿
怎知他、春归何处，相逢且尽尊酒。少年袅袅天涯恨，长结西湖烟柳。休回首。但细雨断桥，憔悴人归后。东风似旧。问前度桃花，刘郎能记，花复认郎否。
君且住，草草留君翦韭。前宵正恁时候。深杯欲共歌声滑，翻湿春衫半袖。空眉皱。看白发尊前，已似人人有。临分把手。叹一笑论文，清狂顾曲，此会几时又。
摸鱼儿
更比他、东风前度，依然一榻如许。深深旧是谁家府，落日画梁燕语。帘半雨。记湖海平生，相遇忘宾主。阑珊春暮。看城郭参差，长空淡淡，沙鸟自来去。
江山好，立马白云飞处。秦川终是吾土。登临笑傲西山笏，烟树高高杜宇。君且住。况双井泉甘，汲遍茶堪煮。歌残金缕。恰黄鹤飞来，月明三弄，仍是岳阳吕。
摸鱼儿
醒复醒、行吟泽畔，焉能忍此终古。招魂过海枫林暝，招得魂归无处。朝又暮。但依旧，禁街人静冬冬鼓。画般沈雨。听欸乃渔歌，兴亡事远，咽咽未能句。
君且住。能歌吾不如汝。悠悠鼓枻而去。沧洲揽结芳成艾，唤作张三李五。羌自苦。更闲却，玉堂端帖多多许。无人自语。把画扇鸾边，香罗雪底，题作午年午。
摸鱼儿
想幼安、辽东归后，自羞年少龙首。长安市上垆边卧，枉却快行家走。空两袖。染醉墨淋漓，把似天香透。功名邂逅。便六一词高，君谟字伟，但见说行昼。
人间事，苦似成丹无候。神清苔字如镂。明年六十闻歌后，颇记薄醺醺否。儿拍手。笑马上葛疆，也作家山友。烦伊起寿。更时复一中，毋多酌我，疏影共三嗅。
摸鱼儿
是耶非、吾年如此，更痴更悔今昨。狂吟近日疏于酒，转似秋山瘦削。浑未觉。凭儿子门生，前度登高弱。情怀又恶。叹亲友中年，不堪离别，况复久零落。
长生药。有分神仙难学。人生聊复行乐。百年半梦随流水，半在南枝北萼。妾命薄。但寂寞黄昏，时听城楼角。愁无可著。且取醉尊前，明朝休问，昨日已忘却。
摸鱼儿
对尊前、簪花骑竹，老胡起起能舞。春风浩荡天涯去，惟有薰吟自语。槐正午。看万户蜂脾，帘幕双双乳。娇儿骏女。漫学得琵琶，依稀马上，总是主恩处。
凌烟像，空倚临风玉树。升沈事遽如许。刘郎惯是瑶池客，又醉碧桃三度。花下数。记三度三千，结子多红雨。年年五五。共准拟阶庭，钗符献酒，袅袅缀双虎。
摸鱼儿
洗芳林、夜来风雨。匆匆还送春去。方才送得春归了，那又送君南浦。君听取。怕此承、春归也过吴中路。君行到处。便快折湖边，千条翠柳，为我系春住。
春还住。休索吟春伴侣。残花今已尘土。姑苏台下烟波远，西子近来何许。能唤否。又恐怕、残春到了无凭据。烦君妙语。更为我将春，连花带柳，写入翠笺句。
摸鱼儿
玉帘寒、翠痕微断，浮空清影零碎。碧芽也抱春洲怨，双卷小缄芳字。还又似。系罗带相思，几点青钿缀。吴中旧事。怅酪乳争奇，鲈鱼谩好，谁与共秋醉。
江湖兴，昨夜西风又起。年年轻误归计。如今不怕归无准，却怕故人千里。何况是。正落日垂虹，怎赋登临意。沧浪梦里。纵一舸重游，孤怀暗老，余恨渺烟水。
摸鱼儿
爱青山、去红尘远，清清谁似巢许。白云窗冷灯花小，夜静对床听雨。愁不语。念锦屋瑶筝，却伴闲云住。莲心尚苦。谩自折兰苕，答书蕉叶，都是断肠句。
鸥沙外，还笑失群鸳鹭。凄凉烟水深处。碧笺空寄江南弄，鸦墨乱无行数。梅半树。怅未识、佳人日暮情谁与。何时辇路。共系柳游鞯，印苔金屐，湖曲步春去。
摸鱼儿
恼晴空、日长无力，风吹不尽愁绪。马头零乱流光转，粟粟巧粘红树。闲意度。似特地、随他燕子穿帘去。徘徊不语。谩仿佛眉尖，留连眼底，芳草正如雾。
冥濛处。独凭阑干凝伫。翠蛾今在何许。隔花箫鼓春城暮。肠断小窗微雨。休更舞。明日看、池萍始信低飞误。长桥短浦。怅不似危红，苍苔点遍，犹涩马蹄驻。
摸鱼儿
爱吾庐、傍湖千顷，苍茫一片清润。晴岚暖翠融融处，花影倒窥天镜。沙浦迥。看野水涵波，隔柳横孤艇。眠鸥未醒。甚占得莼乡，都无人见，斜照起春暝。
还重省。岂料山中秦晋。桃源今度难认。林间即是长生路，一笑元非捷径。深更静。待散发吹箫，跨鹤天风冷。凭高露饮。正碧落尘空，光摇半壁，月在万松顶。
摸鱼儿
向天涯、水流云散，依依往事非旧。西湖见说鸥飞去，知有海翁来否。风雨后。甚客里逢春，尚记花间酒。空嗟皓首。对茂苑残红，携歌占地，相趁小垂手。
归时候。花径青红尚有。好游何事诗瘦。龟蒙未肯寻幽兴，曾恋志和渔叟。吟啸久。爱如此清奇，岁晚忘年友。呼船渡口。叹西出阳关，故人何处，愁在渭城柳。
摸鱼儿
步高寒、下观浮远，清晖隔断风雨。醉魂误入滁阳路。落莫不知何处。阑屡拊。又却是，秋城自有芙蓉主。重游倦旅。对万壑千岩，长江巨浪，空翠洒衣屦。
景如许。都被楼台占取。晴岚暖霭朝暮。乾坤静里闲居赋。评泊水经茶谱。留胜侣。更底用，林泉曳杖寻桑苎。休休访古。看排闼青来，书床啸咏，莫向惠峰去。
摸鱼儿
溯空明、霁蟾飞下，湖湘难辨遥树。流来那得清如许，不与众流东注。浮净宇。任消息虚盈，壶内藏今古。停杯问取。甚玉笛移宫，银桥散影，依旧广寒府。
休凝伫。鼓枻渔歌在否。沧浪浑是烟雨。黄河路接银河路。炯炯近天尺五。还自语。奈一寸闲心，不是安愁处。凌风远举。趁冰玉光中，排云万里，秋艇载诗去。
摸鱼儿
望关河、试穷遥眼，新愁似丝千缕。刘郎豪气今何在，应是九疑三楚。堪恨处。便拚得、一生寂寞长羁旅。无人寄语。但吊麦伤桃，边松倚竹，空忆旧诗句。
文章事，到底将身自误。功名难料迟暮。鹑衣箪食年年瘦，受侮世间儿女。君信否。尽县簿高门，岁晚谁青顾。何如引起。任槎上张骞，山中李广，商略尽风度。
摸鱼儿
昔元城、一生清峭，南都高卧坚壁。留耕便是元城样，何肯枉吾寻尺。曾直笔。说社稷安危，屡叩龙墀额。明时逐客。却惠顾丹山，来持翠节，对此一湾碧。
澄清暇，无奈登临有癖。梅山时访仙迹。神仙偏喜公心事，一见莞然前席。间不得。有先见著龟，消得君王忆。天阍不隔。要济险孤舟，支倾一柱，公外向谁觅。
摸鱼儿
倚危梯、酹春怀古，轻寒才转花信。江城望极多愁思，前事恼人方寸。湖海兴。算合付元龙，举白浇谈吻。凭高试问。问旧日王郎，依刘有地，何事赋幽愤。
沙头路，休记家山远近。宾鸿一去无信。沧波渺渺空归梦，门外北风凄紧。鸟帽整。便做得功名，难绿星星鬓。敲吟未稳。又白鹭飞来，垂杨自舞，谁与寄离恨。
摸鱼儿
八窗空、展宽秋影，长江流入尊俎。天围绀碧低群岫，斜日去鸿堪数。沈别浦。但目断、烟芜莽苍连平楚。晨钟暮鼓。算触景多愁，关人底事，倚槛听鸣橹。
英雄恨，赢得名存北府。寄奴今寄何所。西风依旧潮来去，山海颉颃吞吐。霜月古。直耐冷、相随燕我瑶芝圃。掀髯起舞。看羱伏苍苔，龙吟翠葆，天籁奏韶舞。
摸鱼儿
柳蒙耳、暗凌波路。烟飞惨淡平楚。七香车驻猊环掩，遥认翠华云母。芳景暮。鸳甃悄、铢衣来按飞琼舞。凄凉洛浦。渐玉漏沈沈，清阴满地，乘月步虚去。
销凝处。谁说三生小杜。翔螭声断箫鼓。情知禁苑酥尘涴，羞与倡红同谱。春几度。想依旧、苔痕长印唐昌士。风流千古。人在小红楼，朱帘半卷，香注玉壶露。
摸鱼儿
记年时、荔枝香里，深红一片成阵。迎风浴露精神爽，谁似阿娇丰韵。黄昏近。望翠幕玳席，粉面云鬟映。娇波微瞬。向烛影交相，歌声间绕，私语画阑并。
佳期事，好处天还慳吝。莺啼燕语无定。一轮明月人千里，空梦云温雨润。萧郎病。恨天阔鸿稀，杳杳沈芳讯。日长人静。但时把好山，学他媚妩，偷就眉峰印。
摸鱼儿
问山中、小桃开后，曾经多少晴雨。遥知载酒花边去，唱我旧歌金缕。行乐处。正蝶绕蜂围，锦绣迷无路。风光有主。想倚杖西阡，停杯北望，望断碧云暮。
花知道，应倩蜚鸿寄语。年来老子安否。一春一到成虚约，不道树犹如此。烦说与。但岁岁、东风妆点红云坞。刘郎老去。待有日重来，同君一笑，拈起看花句。
摸鱼儿
又吴尘、暗斑吟袖，西湖深处能浣。睛云片片平波影，飞趁棹歌声远。回首唤。仿佛记、春风共载斜阳岸。轻携分短。怅柳密藏桥，烟浓断径，隔水语音换。
思量偏。前度高阳酒伴。离踪悲事何限。双峰塔露书空颖，情共暮鸦盘转。归兴懒。悄不似、留眠水国莲香畔。灯帘晕满。正蠹帙逢迎，沈煤半冷，风雨闭宵馆。
摸鱼儿
倚薰风、画阑亭午。采莲柔舻如语。红裙溅水鸳鸯湿，几度云朝雨暮。游冶处。最好是、小桥芳树寻幽趣。绣帘低护。任凉入霜纨，月侵冰簟，长夏等闲度。
都如梦，怅望游仙旧侣。遗踪今在何许。愁予渺渺潇湘浦。槛竹空敲朱户。黯无绪。念多情文园，会草长门赋。酒酣自舞。笑满袖缁尘，数茎霜鬓，羞杀照溪鹭。
摸鱼儿
对琴台、不堪尘涴，春风微露纤指。峥嵘鹤膝翘空势，取次著花安蕊。偏有意。把竹外一枝，飞洒轻烟里。月良如洗。又底事丹青，何须水墨，虚白阚清泚。
华堂暮，珍重休弹尘尾。静中留此佳致。桥西几度香浮处，回首都随流水。闲徒倚。叹汨没黄埃，变幻皆如此。蜚廉莫起。待别有神人，风斤一运，和影上窗纸。
摸鱼儿
对西风、鬓摇烟碧，参差前事流水。紫丝罗带鸳鸯结。的的镜盟钗誓。浑不记、漫手织回文，几度欲心碎。安花著蒂。奈雨覆云翻，情宽分窄，石上玉簪脆。
朱楼外。愁压空云欲坠。月痕犹照无寐。阴晴也只随天意。枉子玉消香碎。君且醉。君不见、长门青草春风泪。一时左计。悔不早荆钗，暮天修竹，头白倚寒翠。
摸鱼儿
问庐陵、米作何价。棠阴又绿今夏。活人手段依然在，独乐园中司马。初度也。算几处篝香，手额你多谢。风亭月榭。尽隐橘观棋，折荷筒酒，花竹秀而野。
阶庭树，满目鱼鱼雅雅。千金难买清暇。纷纷征榷尘如梦，谁有似公闲者。天怎舍。趁绿鬓朱颜，须入凌烟画。海天不夜。管岁岁安期，采蒲为寿，高宴碧桃下。
摸鱼儿
记当年、舞衫零乱，霖铃忍按新阕。杜鹃枝上东风晚，点点泪痕凝血。芳信歇。念初试琵琶，曾识关山月。悲弦易绝。奈笑罢颦生，曲终愁在，谁解寸肠结。
浮云事，又作南柯梦彻。一簪聊寄华发。乾坤桑海无穷事，才历昆明初劫。谁共说。都付与焦桐，写人梅花叠。黄花送客。体更问湘魂，独醒何在，沈醉浩歌发。
摸鱼儿
绕苕城、水平坡渺，双明遥睇无际。就中惟有鱼湾好，占得西关佳致。杨柳外、羡泛宅浮家，当日元真子。溪山信美。叹陈迹犹存，前贤已往，谁会景中意。
萧闲甚，筑屋三间近水。汀洲香泛兰芷。清风明月知多少，肯滞软红尘里。垂钓饵。这春水生时，胜有桃花鳜。烦襟净洗。待办取轻蓑，来分半席，相对弄清泚。
摸鱼儿
枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。
江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。
摸鱼儿
听春教、燕颦莺诉。朝朝花困风雨。六桥忘却清明后，碧尽柳丝千缕。蜂蝶侣。正闲觅闲花，闲草闲歌舞。最怜西子。尚薄薄云情，盈盈波泪，点点旧眉妩。
流红记，空泛秋宫怨句。才色何处娇妒。落红无限随风絮。诗恨有谁曾遇。堪恨处。恨二十四番，花信催花去。东君暗苦。更多嘱多情，多愁杜宇，多诉断肠语。
摸鱼儿
渺人间、蓬瀛何许，一朝飞入梁苑。辋川梯洞层瑰出，带取鬼愁龙怨。穷游宴。谈笑里，金风吹折桃花扇。翠华天远。怅莎沼黏萤，锦屏烟合，草露泣苍藓。
东华梦，好在牙樯雕辇。画图历历曾见。落红万点孤臣泪，斜日牛羊春晚。摩双眼。看尘世，鳌宫又报鲸波浅。吟鞘拍断。便乞与娲皇，化成精卫，填不尽遗恨。
摸鱼儿
怪鲛宫、水晶帘卷，冰痕初断香缕。澄波荡桨人初到，三十六陂烟雨。春又去。伴点点荷钱，隐约吴中路。相思日暮。恨洛浦娉婷，芳钿翠剪，奁影照凄楚。
功名梦，消得西风一度。高人今在何许。鲈香菰冷斜阳里，多少天涯意绪。谁记取。但枯豉红盐，溜玉凝秋箸。尊前起舞。算唯有渊明，黄花岁晚，此兴共千古。
摸鱼儿
渐沧浪、冻痕消尽。琼丝初漾明镜。鲛人夜翦龙髯滑，织就水晶帘冷。凫叶净。最好似、嫩荷半卷浮晴影。玉流翠凝。早枯豉融香，红盐和雪，醉齿嚼清莹。
功名梦，曾被秋风唤醒。故人应动高兴。悠然世味浑如水，千里旧怀谁省。空对影。奈回首、姑苏台畔愁波暝。烟寒夜静。但只有芳洲，苹花共老，何日泛归艇。
摸鱼儿
对茱萸、一年一度。龙山今在何处。参军莫道无勋业，消得从容尊俎。君看取。便破帽飘零，也博名千古。当年幕府。知多少时流，等闲收拾，有个客如许。
追往事，满目山河晋土。征鸿又过边羽。登临莫上高层望，怕见故宫禾黍。觞绿醑。浇万斛牢愁，泪阁新亭雨。黄花无语。毕竟是西风，朝来披拂，犹忆旧时主。
摸鱼儿
予何人、此何时节，驾言我欲行志。青原煮豆然萁后，谁豢龙蛇赤子。心为碎。宽底是、翻疑又怕严底是。吾方左计。冷眼别人看，畏首畏尾，身复尚余几。
陶元亮，自古真奇男子。督邮尚若人耳。秋凤一曲柴桑路，新秫炊香正美。黄鹄起。见说道、山光潭影皆欢喜。晴窗静倚。还我向来高，仙人羽客，别有一天地。
摸鱼儿
又匆匆、月鞭露镫，梅花江上归路。海图破碎来时线，何以彩衣低舞。风雪暮。正望断青山，一发云横处。浩歌独举。便想见迎门，牵衣儿女，总是旧眉妩。
阳关曲，挥洒紫薇花露。妙音清远高古。经寒杨柳休轻折，摇动一溪霜雾。甘郸步。笑布袜青鞋，去住知何许。汀鸥少鹭。若问我重来，明年有约，今日是前度。
八声甘州
摘青梅荐酒，甚残寒、犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词。回首繁华梦，流水斜晖。
寄隐孤山山下，但一瓢饮水，深掩苔扉。羡青山有思，白鹤忘机。怅年华、不禁骚首，又天涯、弹泪送春归。销魂远，千山啼鴂，十里荼コ。
感皇恩
蜀锦满林花，三年重到。应被花枝笑人老。半开微谢，占得几多时好。便须拚痛饮、花前倒。
醉中但记，红围绿绕。人面花光斗相照。缭墙重院，爱惜遮藏须早。免如梦折柳，临官道。
感皇恩
常岁海棠时，偷闲须到。须病寻芳懒春老。偶来恰值，半谢妖饶犹好。便呼诗酒伴，同倾倒。
繁枝高荫，疏枝低绕。花底杯盘花影照。多情一片，恨我归来不早。断肠铺碎锦，门前道。
感皇恩
终岁忆春回，西园行尽。欢喜梅梢上春信。去年携手，暗约芳时还近。燕来莺又到，人无准。
凭谁向道，流光一瞬。佳景闲无事衣褪。春归何处，又对飞花难问。旧欢都未遇，成新恨。
感皇恩
芝检下中天，春寒犹浅。余闰银蟾许重看。满城灯火，又遍高楼深院。宝鞍催绣毂，香风软。
憔悴慢翁，萧条古县。随分良辰试开宴。且倾芳酒，共听新声弦管。夜阑人未散，更筹转。
感皇恩
寒食不多时，牡丹初卖。小院重帘燕飞碍。昨宵风雨，只有一分春在，今朝犹自得，阴晴快。
熟睡起来，宿酲微带。不惜罗襟揾眉黛，日高梳洗，看著花阴移改。笑摘双杏子，连枝戴。
感皇恩
绿水小河亭，朱阑碧甃。江月娟娟上高柳。画楼缥缈，尽挂窗纱帘绣。月明知我意，来相就。
银字吹笙，金貂取酒。小小微风弄襟袖。宝熏浓炷，人共博山烟瘦。露凉钗燕冷，更深后。
感皇恩
多病酒尊疏，饮少辄醉。年少衔杯可追记。无多酌我，醉倒阿谁扶起。满怀明月冷，炉烟细。
云汉虽高，风波无际。何似归来醉乡里。玻璃江上，满载春光花气。蒲萄仙浪软，迷红翠。
感皇恩
飞雪满貂裘、马蹄轻骤。笔下文章焕星斗。凌云才调，尽是夺标高手。况闻场屋里，知名久。
金榜篆云，银鞍披绣。归去天香满衣袖。莫辞今夕，且尽一尊芳酒。为君歌一曲，为君寿。
感皇恩
羸马怯征鞍，骎骎欲骤。昨夜文星动南斗。广寒宫近，欲上烟霄携手。素娥不奈冷，凄凉久。
知是谪仙，肝肠锦绣。天半清风动襟袖。而今西笑，且饮新丰美酒。悠然还独酌，谁为寿。
感皇恩
一叶下西风，寒生南浦。椎鼓鸣桡送君去。长亭把酒，却倩阿谁留住。尊前人似玉，能留否。
醉中暂听，离歌几许。听不能终泪如雨。无情江水，断送扁舟何处。归时烟浪卷，朱帘暮。
感皇恩
曾醉武陵溪，竹深花好。玉佩云鬟共春笑。主人好事，坐客雨巾风帽。日斜青凤舞，金尊倒。
歌断渭城，月沈星晓。海上归来故人少。旧游重到。但有夕阳衰草。恍然真一梦，人空老。
感皇恩
早起未梳头，小园行遍。拄杖穿花露犹泫。菊篱瓜畹。最喜引枝添蔓。先生独自笑，流莺见。
著意访寻，幽香国艳。千里移根未为远。浅深相间。最要四时长看。群芳休怪我，归来晚。
感皇恩
一个小园儿，两三亩地。花竹随宜旋装缀。槿篱茅舍，便有山家风味。等闲池上饮，林间醉。
都为自家，胸中无事。风景争来趁游戏。称心如意。剩活人间几岁。洞天谁道在，尘寰外。
感皇恩
残月挂征鞍，路长山绕。独拥寒貂犯霜晓。水边林下，孤负此生多少。星星空满鬓，因谁有。
不如办个，短蓑长钓。唤取轻鸥伴人老。思量也胜，看人眉头眼脑。世间浑是梦，何时了。
感皇恩
玉箸点椒花，年华又杪。绛蜡烧残暗催晓。小窗醒处，梦断月斜江悄。故山春欲动，归程杳。
天意不放，人生长少。富贵应须致身早。此宵长愿，赢取一尊娱老。假饶真百岁，能多少。
感皇恩
江上一山横，偶来同住。山北山南共来去。今朝何事，目送征鸿轻举。可堪吹不断，梨花雨。
千里莫厌，重霄云路。飞下彤庭伴鹓鹭。柴骝乌帽，看尽章台风絮。故人应问我，今何处。
感皇恩
九日菊花迟，茱萸却早。嫩蕊浓香自妍好。一簪华发，只恐西风吹帽。细看还遍插，人忘老。
千古此时，清欢多少。铁马台空但荒草。旅愁如海，须把金尊销了。暮天秋影碧，云如扫。
感皇恩
西阁夜初寒，炉烟轻袅。竹枕绸衾素屏小。片时清梦，又被木鱼惊觉。半窗残月影，天将晓。
幻境去来，胶胶扰扰。追想平生发孤笑。壮怀消散，尽付败荷衰草。个中还得趣，从他老。
感皇恩
解组盛明时，角巾东路。家在深村更深处。扫开三径，坐看一川烟雨。故山休笑我，来何暮。
苦贪富贵，多忧多虑。百岁光阴能几许。醉乡日月，莫问人间寒暑。兴来随短棹，过南浦。
感皇恩
酒晕衬横波，玉肌香透。轻袅腰肢妒垂柳。臂宽金钏，且是不干春瘦。捻金双合字，无心绣。
鬒云半堕，金钗欲溜。罗袂残香忍重嗅。渡江桃叶，肠断为谁招手。倚阑凝望久，眉空斗。
感皇恩
入夜月华清，中天方好。更著山光两相照。星稀云净，玉树惊乌三绕。广寒风露近，秋光老。
老山高胜，飞尘不到。亭上仙翁自昏晓。短封新唱，字字令人绝倒。待凭书寄恨，归鸿少。
感皇恩
花院小回廊，庭蓂成行。水面红妆翠绡帐。蓬莱云近，风露一番清旷。星郎来碧落，长庚象。
素志未酬，丹心益壮。且醉真珠小槽酿。不须皓齿，拍手狂歌清唱。一尊为寿庆，羲皇上。
感皇恩
密竹翦轻绡，华堂初建。卷上虾须待开宴。寿期春聚，芍药一番开遍。砌成锦步帐，笼弦管。
绛节近颁，丹雏重见。花里双双乍归燕。重重乐事，凭仗东风拘管。一时分付与，金荷劝。
感皇恩
千古洞庭湖，百川争注。雪浪银涛正如许。骑鲸诗客，浩气决云飞雾。背人歌欸乃，凌空去。
我欲从公，翩然鹄举。未愿人间相君雨。笭箵短棹，是我平生真语。个中烟景好，烦公句。
感皇恩
绿发照魁星，平康争看。锦绣肝肠五千卷。出逢熙运，早侍玉皇香案。禁涂扬历遍，纡宸眷。
安养老成，十年萧散。天要中兴相公健。生朝开宴，长是通宵弦管。藕花香不断，南风远。
感皇恩
年少太平时，名园甲第。谈笑雍容万钟贵。姚黄重绽，长对小春天气。绮罗丛里惯，今朝醉。
台衮象贤，元枢虚位。壮岁青云自曾致。流霞麟脯，难老洛滨风味。谢公须再为，苍生起。
感皇恩
荔子著花繁，清微庭院。贺厦双飞画梁燕。绮罗丛里，百和炉烟祝愿。愿从今日去，身长健。
檀板竞催，榕阴初转。舞袖风前翠翘颤。明年开府，锡宴金钟宣劝。寿星朝北斗，君王眷。
感皇恩
豹尾引黄幡，宣麻金殿。雨露恩浓自天遣。搢绅交誉，最乐至诚为善。信知宗姓喜，君王眷。
宝炬密香，玉卮波滟。醉拥笙歌夜深院。西清班近，雅称元戎同燕。要看茅土相，貂蝉面。
感皇恩
健卒走红尘，芝封飞到。金缕斜斜印三道。舞鸾翔凤，犹带御炉烟袅。茜衣新象笏，银章好。
对此况当，莺花缭绕。画栋翚翚映蓬岛。绣帘初卷，共指松椿偕老。浩歌拚烂醉，金尊倒。
感皇恩
风雨揽元宵，收灯方了。深院红莲尚围绕。德星同聚，更有祥光临照。始知真洞府，春长好。
应是化工，偏怜衰老。剩把青藜作荣耀。正须沈醉，拚却玉山频倒。寄声更漏子，休催晓。
感皇恩
结柳送穷文，驱傩吓鬼。爆火熏天漫儿戏。自家炉鼎，有却冷清清地。腊月三十日，如何避。
且与做些，神仙活计。铅汞收添结灵水。跳丸日月，一任东生西委。玉颜长向此，迎新岁。
感皇恩
一雨一番凉，江南秋兴。门掩苍苔锁寒径。红尘不到，尽日鸟啼人静。绿荷风已过，摇香柄。
淡阴未解，园林清润。一片花飞堕红影。残书读尽，袖手高吟清咏。任从车马客，劳方寸。
感皇恩
依旧惜春心，花枝常好。只恐尊前被花笑。少年青鬓，耐得几番重到。旧欢重记省，如天杳。
绮陌青门，斜阳芳草。今古销沈送人老。帝城春事，又是等闲来了。乱红随过雨，莺声悄。
感皇恩
天气过烧灯，初闲人倦。晓色曈咙绣帘卷。聚星歌扇，一簇雪香琼软。寿杯争要把，从他满。
低低笑祝，年龄遐远。息驾无由遂公愿。东风吹喜，又做眉黄一点。便参鹓鹭入，常朝殿。
感皇恩
万绿压庭柯，雨晴烟润。三尺金猊麝微喷。百花香暖，酿作九霞仙酝。祝君如此酒，年年饮。
插额汉貂，垂腰苏印。趁取如今未华鬓。三茅兄弟，总有丹台名姓。蟠桃熟也未，教人问。
感皇恩
池馆足名花，四时蔫馥。就里梅春春到速。周遭松竹，任是雪霜长绿。总堪供寿乐，翻新曲。
别向心田，有般奇木。依约灵椿共标目。八千换历，才当一番春复。莫辞春起处，醅浮玉。
感皇恩
身寿又康强，谢天将并。耳目聪明行步壮。登高挥翰，不用瞠眉扶杖。华堂偕老处，儿孙王。
只恨萍蓬，他乡浮荡。回首故山便惆怅。今年生日，忽似还家模样。当缘风絮韫，来赓唱。
感皇恩
中外受郊恩，三封纶告。依并小君出称号。锦犀光艳，不比香薰脂膏。况从鸣瑟里，添花草。
更愿天公，别施洪造。水长船高愈新好。恁时舞带，一任巧装百宝。曲终珠满地，从人扫。
感皇恩
措大做生朝，无他珍异。填个曲儿为鼓吹。古来龙马，曾献河图真数。羲黄缘得此，齐元气。
我向如今，职名升赐。地在天宫正东序。当初真本，到此或容披觑。这回错综处，堪详叙。
感皇恩
七十有三番，挂弧门首。此事从来信希有。新来仕路，夸说一般高手。肯从清要地，抛簪绶。
何许分花，伊谁送酒。得开口时且开口。无烦无恼，也没期程奔走。但能安此乐，夷然寿。
感皇恩
锦告侈脂封，煌煌家宝。偕老之人已华皓。绿云拥鬓，更没一根入老。但从和晬看，年堪考。
叶是松苗，松为叶脑。禀得松神大都好。人人戴白，独我青青常保。只将平易处，为蓬岛。
感皇恩
小阁倚秋空，下临江渚。漠漠孤云未成雨。数声新雁，回首杜陵何处。壮心空万里，人谁许。
黄合紫枢，筑坛开府，莫怕功名欠人做。如今熟计，只有故乡归路。石帆山脚下，菱三亩。
感皇恩
儿女沸欢声，生朝来到。帘幕中间喷香兽。京祠新任，好事日边还又。清闲无个事，君恩厚。
赢得乞食，歌姬一笑。旧衲云山伴红袖。逢来弱水，试问神仙何有。近来饶落托，贪杯酒。
感皇恩
和气霭微霄，黄云飘转。东阁观梅负诗眼。满斟绿酒，唱个曲儿亲劝。愿从今日去，长相见。
宝幄欢浓，玉炉香软。彼此宜冬镇长健。绣床儿畔，渐渐日迟风暖。告他事事底，饶一线。
感皇恩
时节近中秋，桂花天气。忆得熊罴梦呈瑞。向来三度，恨被一官萦系。今朝称寿，也休辞醉。
斑衣戏彩，薄罗初试。华发双亲剩欢喜。功名荣贵，未要匆匆深计。一杯先要祝，千百岁。
感皇恩
秋意满江湖，雨轻风熟，上水扁舟片帆速。远山低岸，贪看浅红深绿。不知回柁尾，沧湾宿。
推枕起来，举杯相属。休叹风尘为微禄。几年行路，但觉登临不足。且翻楚调入，清江曲。
感皇恩
春事到清明，十分花柳。唤得笙歌劝君酒。酒如春好，春色年年如旧。青春元不老，君知否。
席上看君，竹清松瘦。待与青春斗长久。三山归路，明日天香襟袖。更持银盏起，为君寿。
感皇恩
富贵不须论，公应自有。且把新词祝公寿。当年仙桂，父子同攀希有。人言金殿上，他年又。
冠冕在前，周公拜手。同日催班鲁公后。此时人羡，绿鬓朱颜依旧。亲朋来贺喜，休辞酒。
感皇恩
年少好寻芳，早春时节。飞去飞来似胡蝶。如今老大，懒趁五陵豪侠。梦中时听得，秦箫咽。
割断人间，柳枝桃叶。海上书来恨离别。旧游还在，空锁烟霞万叠。举杯相忆处，青天月。
感皇恩
急管度青枝，醉眠芳草。云断巫阳梦能到。乍醒余困，晴影暗移纱帽。旧时闲意思，都忘了。
今岁春迟，去年春早。点点繁红又多少。惜春归去，酒病翻成花恼。数声鸣鸟唤，人惊老。
感皇恩
官小宦游初，清贫如旧。小簇杯盘旋篘酒。虽然微禄，不比他们丰厚。也知惭愧是，皇恩受。
富贵千般，享之惟寿。心地平时到头有。摩挲铜狄，祝望比他长久。鼎来荣贵待，通闺后。
感皇恩
体态玉精神，惺尫言语。一点灵犀动人处。绣香罗帕，为待别时亲付。要人长记得，相思苦。
彩鸾独跨，蓝桥归路。憔悴东风自蛮素。桃叶杨花，又向空江欲度，任洛阳城里，春无数。
感皇恩
骑马踏红尘，长安重到。人面依前似花好。旧欢才展，又被新愁分了。未成云雨梦，巫山晓。
千里断肠，关山古道。回首高城似天杳。满怀离恨，付与落花啼鸟。故人何处也，青春老。
感皇恩
残角两三声，催登古道。远水长山又重到。水声山色，看尽轮蹄昏晓。风头日脚下，人空老。
匹马旧时，西征谈笑。绿鬓朱颜正年少。旗亭斗酒，任是十千倾倒。而今酒兴减，诗情少。
感皇恩
乞得梦中身，归栖云水。始觉精神自家底。峭帆轻棹，时与白鸥游戏。畏途都不管，风波起。
光景如梭，人生浮脆。百岁何妨尽沉醉。卧龙多事，谩说三分奇计。算来争似我，长昏睡。
感皇恩
八十最风流，那谁不喜。况是精神可人意。太公当日，未必荣华如此。儿孙列两行，莱衣戏。
好景良辰，满堂和气。唱个新词管教美。愿同彭祖，尚有八百来岁。十分才一分，那里暨。
感皇恩
七十古来稀，吾生已半。莫把身心自萦绊。据他缘分，且凭随时消遣。但知逢酒饮，逢花看。
林泉有约，风光无限。日上花梢起来晚。芒鞋竹杖，信步水村山馆。更寻三两个，清闲伴。
感皇恩
秋色满西湖，雨添新绿。一派烟光望中足。清香十里，书舸去来相逐。酒酣时听得，渔家曲。
人道似郎，郎还第六。云水相逢未谙熟。晚来风静，闲浸几枝红玉。水神应不禁，江妃浴。
感皇恩
昨夜一星明，太微西畔。应得良朝诞名将。豹韬龙节，谈笑坐清江汉。年年梅雪里、开华宴。
铁券高勋，金钟洪算。要同宗社流芳远。玺书褒异，自得君王深眷。看看登剑履、明光殿。
感皇恩
觅得个州儿，稍供彩戏。多谢天公为排备。一轮明月，酝作清廉滋味。倾入寿杯里，何妨醉。
我有禄书，呈母年万计。八十三那里暨。便和儿算，恰一百四十地。这九千馀岁，长随侍。
感皇恩
住处记曾游，十年重到。罨画湖山最春早。红梅几树，一夜东风开了。矮松脩竹外，依然好。
玉色醺酣，香团娇小。消得金尊共倾倒。满怀风味，前度何郎今老。徊徊疏影里、花应笑。
感皇恩
换骨有丹砂，阿谁传与。爱惜芳心不轻吐。客来烂熳，解得此情良苦。有时三两点、胭脂雨。
旧说江南，红罗亭下，未必春光便如许。认桃辨杏，最是渠家低处。问花曾怨不、娇无语。
感皇恩
骑鹤上扬州，腰缠十万。拈起诗人旧公案。看山看水，此去胜游须遍。烦君收拾取，归吟卷。
少日风流，暮年萧散。佳处何妨小留款。沙河塘上，落日绣帘争卷。也须拂拭起，看花眼。
感皇恩
十月小春时，蓂舒六翠。天佑皇家诞贤裔。熊罴协梦，疑是麒麟分瑞。世间无限事，都如意。
粉阵香围，香娇玉媚。春酒争持泛琼蚁，笙歌缭绕，同祝我公千岁。他年陪绿野，拼酣醉。
感皇恩
春水满池塘，春风吹柳。春草茸茸媚晴书。春烟骀荡，春色着人如旧。春光无限好，花时候。
春院宴开，春屏环绣。春酒争持介眉寿。春衫春暖，春回遏云声透。春年常不老，松筠茂。
感皇恩
露染武夷秋，千蛮耸翠。练色泓澄玉清水。十分冰鉴，未吐玉壶天地。精神先付与，人中瑞。
青锁步趋，紫微标致。凤翼看看九十里。任挥金碗，莫负凉飙佳致。瑶台人度曲，千秋岁。
感皇恩
消息近春来，东风还又。先代椒盘劝金斗。坐间和气，压尽一番梅柳。掖庭频寓直，君恩厚。
天佑两宫，南山齐寿。况有仙丹在公手。论功医国，合在药王之右。不妨千岁饮，长生酒。
感皇恩
南岳有真仙，人间祥瑞。酒量诗豪世无比。晚年林下，做个清闲活计。诮如千岁鹤，巢云际。
此日大家，广排筵会。酒劝千钟莫辞醉。昔时彭祖，寿年八百余岁。十分才一分，那里暨。
感皇恩
十月小春天，梅飘香细。九叶尧蓂已呈瑞。寿阳仙子，暂降羽衣环珮。林间风味，别人难比。
齐眉共庆，劝声鼎沸。有子知书继家世。兼金五福，行被君恩宠贲。愿祈龟鹤算，千千岁。
感皇恩
冬岭秀乔松，江南飞雪。数朵梅花弄春色。玉颜苍鬓，人似松梅标格。岁寒长不老，人奇绝。
簿领余间，长生有道，福寿从今更千百。孙枝浸盛，万卷家传方册。樽前频醉，此宵风月。
眼儿媚
度岁经年两看承。谁信有轻分。从前稳过，如今方悔，不会温存。
眼前无限经行地，何处不销魂。多应为你，不看风月，睡过黄昏。
眼儿媚
青锦成帷瑞香浓。雅称小帘栊。主人好事，金杯留客，共倚春风。
不知因甚来尘世，香似旧曾逢。江梅退步，幽兰偷眼，回避芳丛。
眼儿媚
叠翠阑红斗纤浓。云雨绮为栊。只忧谢了，偏须著意，障雨遮风。
瑞云香雾虽难觅，蓦地有时逢。不妨守定，从他人笑，老入花丛。
眼儿媚
紫帔红襟艳争浓。光彩烁疏栊。香为小字，瑞为高姓，道骨仙风。
此花合向瑶池种，可惜未遭逢。阿环见了，羞回眼尾，愁聚眉丛。
眼儿媚
玉京曾忆昔繁华。万里帝王家。琼林玉殿，朝喧弦管，暮列笙琶。
花城人去今萧索，春梦绕胡沙。家山何处，忍听羌笛，吹彻梅花。
眼儿媚
萧萧疏雨滴梧桐。人在绮窗中。离愁遍绕，天涯不尽，却在眉峰。
娇波暗落相思泪，流破脸边红。可怜瘦似，一枝春柳，不奈东风。
眼儿媚
晓钗催鬓语南风。碧涧小桥通。榆阴短短，露光炯炯，满地花红。
天涯不见归帆影，蜂蝶尽西东。宿酲渐解，残妆犹在，晓日帘栊。
眼儿媚
循槛琅玕粉沾衣。一片子规啼。蓬壶梦短，蜀衾香远，愁损腰肢。
石城堂上双双燕，应傍莫愁飞。春江艇子，雪中梅下，知与谁期。
眼儿媚
柳腰花貌天然好，聪慧更温柔。千娇百媚，一时半霎，不离心头。
是人总道新来瘦，也著甚来由。假饶薄命，因何瘦了，划地风流。
眼儿媚
铃閤寻盟未肯寒。鹢首驻江干。云烟翰墨，风流尊俎，不放更残。
金声掷地西清老，天未许终闲。知音素赏，当筵一曲，流水高山。
眼儿媚
花近清明晚风寒。锦幄兽香残。醺醺醉里，匆匆相见，重听哀弹。
春情入指莺声碎，危柱不胜弦。十分得意，一场轻梦，淡月阑干。
眼儿媚
重劝离觞泪相看。寂寞上征鞍。临行欲话，风流心事，万绪千端。
春光漫漫人千里，归梦绕长安。不堪向晚，孤城吹角，回首关山。
眼儿媚
小溪微月淡无痕。残雪拥孤村。攀条弄蕊，春愁相值，寂默无言。
忍寒宜主何人见，应怯过黄昏。朝阳梦断，熏残沈水，谁为招魂。
眼儿媚
黄堂风转碧幢开。笙鹤九天来。三冬爱日，一方惠露，人在春台。
持杯多赞松乔喜，低唱列金钗。明年此日，紫微垣里，光应中台。
眼儿媚
瀛仙好客过当时。锦幌出蛾眉。体轻飞燕，歌欺樊素，压尽芳菲。
花前一盼嫣然媚，滟滟举金卮。断肠狂客，只愁径醉，银漏催归。
眼儿媚
迟迟春日弄轻柔。花径暗香流。清明过了，不堪回首，云锁朱楼。
午窗睡起莺声巧，何处唤春愁。绿杨影里，海棠亭畔，红杏梢头。
眼儿媚
黄昏小宴史君家。梅粉试春华。暗香素蕊，横枝疏影，月淡风斜。
更饶红烛枝头挂，粉蜡斗香奢。元宵近也，小园先试，火树银花。
眼儿媚
素娥作意失幽期。我自不凭伊。举杯重叹，帖云微笑，应道人痴。
如今老去无情绪，只有睡相宜。建溪一啜，木樨数翦，酒醒归时。
眼儿媚
雨润梨花雪未干。犹自有春寒。不如且住，清明寒食，数日之间。
想君行尽嘉陵水，我已下江南。相看万里，时须片纸，各报平安。
眼儿媚
晓来江上荻花秋。做弄个离愁。半竿残日，两行珠泪，一叶扁舟。
须知此去应难遇，直待醉方休。如今眼底，明朝心上，后日眉头。
眼儿媚
一钩新月照西楼。清夜思悠悠。那堪更被，征鸿嘹唳，绊惹离愁。
倚栏不语情如醉，都总寄眉头。从前只为，惜他伶俐，举措风流。
眼儿媚
人随社节去匆匆。此恨几时穷。阳台寂寞，巫山凄惨，云雨成空。
芭蕉密处窗儿下，冷落旧香中。黄昏静也，蛩声满院，明月清风。
眼儿媚
槐阴密处啭黄鹂。午日正长时。一番过雨，绿荷池面，冷浸琉璃。
红尘不到华堂里，纤楚对蛾眉。笑偎人道，新词觅个，美底腔儿。
眼儿媚
当年策马过钱塘。曲径小平康。繁红酽白，娇莺姹燕，争唤何郎。
而今又客东风里，浑不似寻常。只愁别后，月房云洞，啼损红妆。
眼儿媚
连沧危观暮江前。几醉使君筵。少年俊气，曾将吟笔，买断江天。
重来细把朋游数，回首一辛酸。兰成已老，文园多病，负此江山。
眼儿媚
先来客路足伤悲。那更话别离。玉骢也解，知人欲去，骧首频嘶。
马蹄动是三千里，后会莫相违。切须更把，丁香珍重，待我重期。
眼儿媚
南枝消息杳然间。寂寞倚雕栏。紫腰艳艳，青腰袅袅，风月俱闲。
佳人环佩玉瓓珊。作恶探花还。玉纤捻粟，樱唇呵粉，愁点眉弯。
眼儿媚
何须著粉更施朱。元不在妆梳。寻常结束，珊珊环佩，短短裙襦。
花羞柳妒空撩乱，冰雪做肌肤。而今便好，小名弄玉，小字琼奴。
眼儿媚
愁云淡淡雨潇潇。暮暮复朝朝。别来应是，眉峰翠减，腕玉香销。
小轩独坐相思处，情绪好无聊。一丛萱草，几竿修竹，数叶芭蕉。
眼儿媚
试灯天气又春来，难说是情怀。寂寥聊似、扬州何逊，不为江梅。
扶头酒醒炉香灺，心绪未全灰。愁人最是，黄昏前后、烟雨楼台。
眼儿媚
凄风吹露湿银床。凉月到西厢。蛩声未苦，桐阴先瘦，愁与更长。
起来没个人僽采，枕上越思量。眼儿业重，假饶略睡，又且何妨。
眼儿媚
山矾风味木樨魂。高树绿堆云。水光殿侧，月华楼畔，晴雪纷纷。
何如且向南湖住，深映竹边门。月儿照著，风儿吹动，香了黄昏。
眼儿媚
玄霜凉夜铸瑶丹。飘落翠藤间。西风万颗，明珠巧缀，零露初漙。
诗人那识风流品，马乳漫堆盘。玉纤旋摘，银罂分酿，莫负清欢。
眼儿媚
风回香雪到梨花。山影是谁家。小窗未晚，重檐初霁，玉倚蒹葭。
社寒不管人如此，依旧在天涯。碧云暮合，芳心撩乱，醉眼横斜。
眼儿媚
西溪回合小青苍。梅雨弄残阳。意行陇亩，景分庭院，乳燕春长。
酒深不用人歌啸，锄圃试商量。细晞菜甲，旋寻蔬笋，一梦黄粱。
眼儿媚
潘郎心老不成春。风味隔花尘。帘波浸笋，窗纱分柳，还过天津。
近时无觅湘云处，不记是行人。楼高望远，应将秦镜，多照施颦。
眼儿媚
儿家七十二鸳鸯。珠佩锁瑶箱。期花等月，秦台吹玉，贾袖传香。
十年白玉堂前见，直是翦柔肠。将愁去也，不成今世，终误王昌。
眼儿媚
轻云终被断云留。不肯放春愁。翠楼旧倚，粉墙重见，歌酒风流。
今朝毕竟吟情澹，芳意未全酬。东风向晚，莺花有意，吹转船头。
眼儿媚
梦魂不踏正牙班。直作五云间。简编真乐，埙篪雅韵，菽水清欢。
都将瞥忽荣华事，春梦晓云看。只期他日，实愿受用，大耐高官。
眼儿媚
不居上界列仙班。梅隐寄幽闲。玉堂云晓，玉珍雨夜，总是真欢。
如兄才誉居人上，鹏路正看看。只祈兄弟，长随母健，不爱高官。
眼儿媚
北风不竞帝师班。雨足桔槔闲。且容湖使，静中藏拙，忙里偷欢。
一枰黑白终何若，未可目前看。自量愚分，不堪世用，只称田官。
眼儿媚
玉钩清晓上帘衣。香雾湿春枝。余寒逗雨，罗裙无赖，重暖金猊。
柳边谁寄东风缆，流水只年时。无人为记，天涯归思，梁燕空飞。
眼儿媚
十年不见柳腰肢。契阔几何时。天遥地远，秋悲春恨，只在双眉。
雁声今夜楼西畔，情愫渺难期。杏花风景，梧桐夜月，都是相思。
眼儿媚
平沙芳草渡头村。绿遍去年痕。游丝下上，流莺来往，无限销魂。
绮窗深静人归晚，金鸭水沈温。海棠影下，子规声里，立尽黄昏。
眼儿媚
花光灯影浸帘栊。蓬岛现仙翁。瑶裾织翠，诗瞳点碧，酒脸潮红。
窦郎阴德知多少，万卷奏新功。前庭梧竹，后园桃李，无限春风。
眼儿媚
粉墙朱阁映垂杨。晴绿小池塘。东风扬暖，单衣初试，昼日偏长。
逢松两鬓飞云影，钿合未梳妆。阑干侧畔，闲抛荔子，惊散鸳鸯。
眼儿媚
东风挟雨苦无端。恻恻送轻寒。那堪更向，湘湾六六，浅处留船。
诗阄酒戏成孤负，春事已阑珊。离愁都在，落花枝上，杜宇声边。
眼儿媚
莫嗔日日话思归。归也却便宜。东邻招茗，西邻唤酒，一笑开眉。
人生万事无缘足，待足是何时。妻能纺绩，儿能耕获，未必寒饥。
眼儿媚
公归东里我西州。枫荻楚天秋。乌樯转首，暮云江树，落日沙头。
瞿唐此去风涛恶，宁愿贾胡留。明年春晚，松江笠泽，归约追游。
眼儿媚
雁带新霜几多愁。和月落沧洲。桂花如计，菊花如许，怎不悲秋。
江山例合闲人管，也白几分头。去年曾此，今年曾此，烟雨孤舟。
眼儿媚
飞丝半湿惹归云。愁里又闻莺。淡月秋千，落花庭院，几度黄昏。
十年一梦扬州路，空有少年心。不分不晓，恹恹默默，一段伤春。
眼儿媚
记得年时赏荼コ。蝴蝶满园飞。一双宝马，两行箫管，月下扶归。
而今寂寞人何处，脉脉泪沾衣。空房独守，风穿帘子，雨隔窗儿。
眼儿媚
暖云挟雨洗香埃。划地峭寒催。燕儿知否，莺儿知否，厮句春回。
小楼日日重帘卷，应是把人猜。杏花如许，桃花如许，不见归来。
眼儿媚
谢家池馆占花中。微雨湿春风。艳红修碧，浓香疏影，浮动帘栊。
娇蛾聚翠寻春梦，衣上泪痕重。闲窗愁对，金笼鹦鹉，彩带芙蓉。
眼儿媚
苔笺醉草调清平。鸦墨湿浮云。霓裳步冷，琼箫声断，旧梦关心。
小乔不恋周郎老，翠被折秋痕。那堪门外，黄花红叶，细雨更深。
眼儿媚
楼上黄昏杏花寒。斜月小栏干。一双燕子，两行征雁，画角声残。
绮窗人在东风里，洒泪对春间。也应似旧，盈盈秋水，淡淡春山。
眼儿媚
雪儿魂在水云乡。犹忆学梅妆。玻璃枝上，体薰山麝，色带飞霜。
水边竹外愁多少，不断俗人肠。如何伴我，黄昏携手，步月斜廊。
眼儿媚
凌寒低亚出墙枝。孤瘦雪霜姿。岁华已晚，暗香幽艳，自与时违。
化工放出江头路，沙水冷相宜。东风自此，别开红紫，是处芳菲。
眼儿媚
霏霏疏影转征鸿。人语暗香中。小桥斜渡，西亭深院，水月朦胧。
人间不是藏春处，玉笛晓霜空。江南树树，黄垂密雨，绿涨薰风。
眼儿媚
宸传三百旧京华。仁孝自名家。一旦奸邪，倾天拆地，忍听琵琶。
如今在外多萧索，迤逦近胡沙。家邦万里，伶仃父子，向晓霜花。
眼儿媚
翠帘低护郁金堂。犹自未堪妆。梨花新月，杏花新雨，怎奈昏黄。
春今不管人相忆，欲去又相将。只销相约，与春同去，须到君行。
眼儿媚
画楼濒水翠梧阴。清夜理瑶琴。打窗风雨，逼帘烟月，种种关心。
当时不道春无价，幽梦费重寻。难忘最是，鲛绡晕满，蟫锦香沉。
眼儿媚
芙蓉帐冷翠衾单。魂梦几曾闲。怎禁未许，茫茫烟水，叠叠云山。
云时频把归期约，远不过春残。而今已是，荷花开了，犹倚栏干。
眼儿媚
丈夫只手把吴钩。能断万人头。如何铁石，打作心肺，却为花柔。
尝观项籍并刘季，一怒世人愁。只因撞着，虞姬戚氏，豪杰都休。
眼儿媚
垂杨袅袅蘸清漪。明绿染春丝。市桥紧马，旗亭沽酒，无限相思。
云梳雨洗风前舞，一好百般宜。不知为甚，落花时节，都是颦眉。
眼儿媚
鬓边一点似飞鸦。休把翠钿遮。二年三载，千拦百就，今日天涯。
杨花又逐东风去，随分入人家。要不思量，除非酒醒，休照菱花。
眼儿媚
花信风高雨又收。风雨互迟留。无端燕子，怯寒归晚，闲损帘钩。
弹棋打马心都懒，撺掇上春愁。推书就枕，凫烟淡淡，蝶梦悠悠。
眼儿媚
碧筒新展绿蕉芽。黄露洒榴花。蘸烟染就，和云卷起，秋水人家。
只因一朵芙蓉月，生怕黛帘遮。燕衔不去，雁飞不到，愁满天涯。
眼儿媚
睛云十丈跨杉溪。偏称夜凉时。我来正值，一滩月朗，万木霜飞。
谪仙不住人间世，此恨有谁知。何人画我，倚阑得句，听水忘归。
醉蓬莱
渐亭皋叶下，陇首云飞，素秋新霁。华阙中天，锁葱葱佳气。嫩菊黄深，拒霜红浅，近宝阶香砌。玉宇无尘，金茎有露，碧天如水。
正值升平，万几多暇，夜色澄鲜，漏声迢递。南极星中，有老人呈瑞。此际宸游，凤辇何处，度管弦清脆。太液波翻，披香帘卷，月明风细。
醉蓬莱
漏新春消耗，柳眼微青，素梅犹小。帘幕轻寒，引炉烟袅袅。凤管雍容，雁筝清切，对绮筵呈妙。此际欢虞，门庭自有，辉光荣耀。
庆事难逢，世间须信，八十遐龄，古来稀少。况偶佳辰，是桑弧曾表。满奉金觥，暂停牙板，听雅歌精祷。惟愿增高，龟年鹤算，鸿恩紫诏。
醉蓬莱
对朝云叆叇，暮雨霏微，乱峰相倚。巫峡高唐，锁楚宫朱翠。画戟移春，靓妆迎马，向一川都会。万里投荒，一身吊影，成何欢意。
尽道黔南，去天尺五，望极神州，万里烟水。尊酒公堂，有中朝佳士。荔颊红深，麝脐香满，醉舞裀歌袂。杜宇声声，催人到晓，不如归是。
醉蓬莱
对朝云叆叇，暮雨霏微，翠峰相倚。巫峡高唐，锁楚宫佳丽。蘸水朱门，半空霜戟，自一川都会。虏酒千杯，夷歌百转，迫人垂泪。
人道黔南，去天尺五，望极神京，万重烟水。悬榻相迎，有风流千骑。荔脸红深，麝脐香满，醉舞裀歌袂。杜宇催人，声声到晓，不如归是。
醉蓬莱
正中秋初过，淡碧云容，嫩凉天气。紫府真仙，暂谪居尘世。慕道高情，照人清骨，是寿星标致。德在民心，勋藏帝室，清芬相继。
庭有芝兰，世调鼎鼐，晋美乌衣，汉称韦氏。未必当时，解功成身退。天下苍生，未知此意，望谢公重起。善颂阴资，何须更觅，西山灵剂。
醉蓬莱
看梅梢初动，池面冰澌，小春时候。当日生贤，庆皇家忠厚。龙种殊常，照人眉宇，似汝阳端秀。世取贤科，胪传圣语，增光华胄。
天汉灵源，最为亲近，茅土真封，旧时传授。开府新恩，拜除书非久。鸣珮拖绅，曳香摇翠，向画堂称寿。物外光阴，樽前笑语，年年依旧。
醉蓬莱
乍酒醒孤馆，梦断幽窗，嫩凉天气。潇洒情怀，想乡关迢递。一枕清风，半帘残月，是闷人滋味。南浦离多，东阳带缓，新来憔悴。
因念当时，乱花深径，画楫环溪，屡陪欢醉。踪迹飘流，顿相望千里。水远山高，雁沈鱼阻，奈信音难寄。吟社阑珊，酒徒零落，重寻无计。
醉蓬莱
向重门深闭，永夜孤眠，梦魂飞过。梦里分明，共玉人双卧。粉淡香浓，翠深红浅，是那回梳裹。楚雨难成，巫云易散，依前惊破。
无绪无聊，向谁分诉，独语独言，自家摧挫。梦也多磨，更那堪真个。暗数残更，半欹孤枕，对夜深灯火。怨泪频弹，愁肠屡断，伊还知麽。
醉蓬莱
望晴峰染黛，暮霭澄空，碧天银汉。圆镜高飞，又一年秋半。皓色谁同，归心暗折，听唳云孤雁。问月停杯，锦袍何处，一尊无伴。
好在南邻，诗盟酒社，刻烛争成，引觞愁缓。今夕楼中，继阿连清玩。饮剧狂歌，歌终起舞，醉冷光凌乱。乐事难穷，疏星易晓，又成浩叹。
醉蓬莱
望葱葱佳气，虹渚祥开，斗枢光绕。析木天津，正灵晖腾照。鹭缀分班，象胥交贡，奉御觞清晓。玉殿寒轻，金徒漏永，瑞炉烟袅。
万宇均欢，示慈颁燕，寿祝南山，庆均凫藻。缥缈红云，望九重天表。舞兽锵洋，抃鳌欣戴，度管弦声杳。历草长新，蟠桃永秀，与天难老。
醉蓬莱
正官桥柳润，候馆梅开，暮云凄冽。泽国春归，是烧灯时节。吹绽红蕖，挽低星斗，共水光澄澈。霜瓦楼台，参差似与，蓬壶相接。
千骑遨游，万家嬉笑，帘卷东风，弄妆成列。慢舞尊前，看轻盈回雪。来岁今宵，舜韶声里，对六鳌双阙。凤检飞来，玉骢去踏，青门华月。
醉蓬莱
破新正春到，五叶尧蓂，弄芳初秀。翦彩然膏，灿华筵如昼。家庆图中，老莱堂上，竞祝翁遐寿。喜气欢容，光生玉斝，香霏金兽。
谁会高情，淡然声利，一笑尘寰，万缘何有。解组归来，访渔樵朋友。华发苍颜，任从老去，但此情依旧。岁岁年年，花前月下，一尊芳酒。
醉蓬莱
对小春桃艳，曲室炉红，乍寒天气。七叶蓂开，应金章通贵。梦草银钩，灿花珠唾，是素来风味。满腹经纶，回天议论，昆台仙裔。
秘殿升华，紫枢勋旧，退步真祠，简心端扆。迎日天元，听正衙宣制。尽洗中原，遍为霖雨，宴后堂歌吹。柏子千秋，丹砂九转，今宵长醉。
醉蓬莱
任落梅铺缀，雁齿斜桥，裙腰芳草。闲伴游丝，过晓园庭沼。厮近清明，雨晴风软，称少年寻讨。碧缕墙头，红云水面，柳堤花岛。
谁信而今，怕愁憎酒，对著花枝，自疏歌笑。莺语丁宁，问甚时重到。梦笔题诗，帕绫封泪，向凤箫人道。处处伤心，年年远念，惜春人老。
醉蓬莱
正薰风解愠，萱草忘忧，黄梅新霁。缥缈歌台，半金衣公子。丹桂香中，碧梧枝上，两两飞还止。似说当年，而今时候，长庚诞贵。
恩厚随龙，官崇御带，二十横金，玉阶寸地。须信骅骝。一日能千里。况遇王良伯乐，算九万、何劳睥睨。磊落金盘，华阳白李，休辞沈醉。
醉蓬莱
见禾山凝秀，禾水澄清，地灵境胜。天与珍奇，产凌霄峰顶。嫩叶森枪，轻尘飞雪，冠中州双井。绝品家藏，武陵有客，清奇相称。
坐列群贤，手呈三昧，云逐瓯圆，乳随汤迸。珍重殷勤，念文园多病。毛孔生香，舌根回味，助苦吟幽兴。两腋风生，从教飞到，蓬莱仙境。
醉蓬莱
纪今辰高会，屈指三朝，更逢重九。珠履瑶簪，聚一天星斗。菊蕊含芳，桂花笼艳，有美容争秀。衮绣堂中，蓬壶影里，异香喷兽。
况是清朝，太平真主，治享雍熙，眷深耆旧。恩锡兼金，遣星轺东走。咫尺威光，下拜归美，愿我皇眉寿。自此重裁，谢笺千纸，年年回奏。
醉蓬莱
喜泉通碧甃。秫刈黄云，酿成芳酎。瑞霭凝香，更阳和钟秀。晓瓮寒光，夜槽清响，听颔珠频溜。昼锦堂深，聚星筵启，一觥为寿。
况此神仙，蕊宫俦侣，玉殿英游，尽皆亲旧。赢得开怀，对良辰握手。醉席淋漓笑语，都不问、欲残更漏。绣幕春风，轻丝美韵，明朝还又。
醉蓬莱
向逍遥物外，造化工夫，做成幽致。杳霭壶天，映满空苍翠。耸秀峰峦，媚春花木，对玉阶金砌。方丈瀛洲，非烟非雾，恍移平地。
况值良辰，宴游时候，日永风和，暮春天气。金母龟台，傍碧桃阴里。地久天长，父尧子舜，灿绮罗佳会。一部仙韶，九重鸾仗，年年同醉。
醉蓬莱
听清歌初转，翠岭云横，乍飞还驻。水落秋明，正千岩呈露。况有宾朋，飘然才调，尽凌空鹓鹭。步绕西畴，同寻南涧，郊原新雨。
好客声名，郑庄风韵，松菊栽成，故侯瓜圃。燕去鸿来，笑人生离聚。老子偷闲，爱君三径，共一尊芳醑。待约梅仙，他年丹就，骑鲸飞去。
醉蓬莱
向蓬莱云渺。姑射山深，有春长好。香满枝南，笑人间惊早。试问寒柯，镂冰裁玉，费化工多少。东合诗成，西湖梦觉，几番清晓。
好是罗帏，麝温屏暖，却恨烟村，雨愁风恼。一一清芬，为东君倾倒。待得明年，翠阴青子，荫凤皇池沼。更把阳和，从头付与，繁花芳草。
醉蓬莱
正红疏绿密，浪软波肥，放舟时节。载地擎天，识堂堂人杰。万里长江，百年骄虏，只笑谈烟灭。葭苇霜秋，楼船月晓，渔樵能说。
分陕功成，沙堤归去，衮绣光浮，两眉黄彻。了却中兴，看这回勋业。应有命圭相印，都用赏、元功重叠。点检尊前，太平气象，今朝浑别。
醉蓬莱
问人间荣事。海内高名，似今谁比。脱屣归来，眇浮云富贵。致远钩深，乐天知命，且从容阅世。火候周天，金文满义，从来活计。
有酒一尊，有棋一局，少日亲朋，旧家邻里。世故纷纭，但蚊虻过耳。解愠薰风，做凉梅雨，又一般天气。曲几蒲团，纶巾羽扇，年年如是。
醉蓬莱
政余春眷眷，首夏骎骎，清和时候。晓色曈昽，瑞霭凝轩牖。著子青梅，袅枝红药，物物俱情厚。绿绮朱弦，檀槽铁拨，华堂称寿。
季父高怀，庆钟吾姊，富贵长年，自应兼有。更看诸郎，谢砌芝兰秀。蚤晚成名，雁行亲膝，无忌胜如舅。沆瀣朝霞，蓬莱弱水，酿为春酒。
醉蓬莱
是三春已暮，浪蕊凋残，牡丹零落。独殿清和，有佳名芍药。浅浅芳丛，绣幢鼎鼎，更艳香绰约。浑似扬州，画楼卷起，翠帘红幕。
倚槛轻盈，万娇千媚，故整霞裙，笑花寂寞。太守风流，拥笙歌围著。坐上诗人，二千里外，念此身飘泊。客眼看花，归心对酒，番成萧索。
醉蓬莱
是平分春色，梦草池塘，暖风帘幕。昨夜三台，灿天边芝角。自是君家，庆流泽远，降生申崧岳。厚德温良，高才粹雅，渊源学博。
何事丹墀，尚淹阔步，未许中原，少勤方略。且对笙歌，醉黄金错落。蕊洞珠宫，媚人桃李，趁青春绰约。绿意红情，成阴结子，五云楼阁。
醉蓬莱
正火山槐夏，黛叶缃枝，荔子新摘。千里驰驱，荐仙源佳席。浪比龙睛，未输崖蜜，灿烂然红摘。满贮凋盘，纤纤素手，丹苞新擘。
梨栗粗疏，带酸橘柚，凡品多般，总羞标格。何似浓香，洗烦襟仙液。为爱真妃，再三珍重，价倾城倾国。玉骨冰肌，风流酝藉，直宜消得。
醉蓬莱
见浴兰才罢，拂掠新妆，巧梳云髻。初试生衣，恰三裁贴体。艾虎宜男，朱符辟恶，好储祥纳吉。金凤钗头，应时戴了，千般忔戏。
那更殷勤，再三祝愿。斗巧合欢，彩丝缠臂。刻玉香蒲，泛金觥迎醉。午日熏风，楚词高咏，度遏云声脆。赤口白舌，从今消灭，诸余可意。
醉蓬莱
正梧阴碧转，扇浪凉生，渐回秋意。祥绕朱门，有崧灵钟瑞。笔走龙蛇，句雕风月，好客敦高谊。苏小琵琶，绿珠箫管，日添罗绮。
邃阁清班，贰车清政，奕叶蝉联，世间谁比。行侍甘泉，趁青春荣贵。尽卷虾须，满斟鹦鹉，向画堂沉醉。铜狄摩挲，蓬莱清浅，八千椿岁。
醉蓬莱
正彩铃坠盖，玉燕投怀，梦符佳月。五百年间，诞中兴人杰。杖策归来，入关从步，万里朝金阙。贯日精忠，凌云壮气，妙龄英发。
名镇重湖，屡凭熊轼，恩满西江，载分龙节。有志澄清，誓击中流楫。谈笑封侯，雍容谋国，看掀天功业。待与斯民，庆公华衮，祝公黄发。
醉蓬莱
正百花堂下，山雨楼前，粲然梅柳。和气回春，滟一尊芳酒。桂子兰孙，凤歌鸾舞，介我公眉寿。天上遐龄，人间独乐，古来稀有。
壮日题桥，儿时击瓮，名遂功成，自然长久。琳馆偷闲，约赤城为友。紫诏重颁，黄扉稳步，好试调羹手。九世鸡窠，千秋麟阁，玉颜依旧。
醉蓬莱
正槐堂日永，梅雨消尘，麦天摇翠。天祐昌辰，诞中兴嘉瑞。秀伟标姿，从容谋断，笑吐平戎计。汉节归来，边尘扫净，鼎司荣贵。
间世良臣，威严辅政，妩媚承君，道襟冲粹。玉券金丹，称功名成遂。茂苑烟霞，太湖风月，聊伴凝香醉。补衮工夫，调羹手段，如今重试。
醉蓬莱
正金风零露，玉宇生凉，晚秋天气。华渚流虹，应生商佳瑞。电绕神枢，庆绵宗社，御宝图宸极。脱屐尘凡，游心淡泊，逍遥物外。
圣子神孙，祖皇文母，上接三宫，下通五世。至盛难名。亘古今无比。诞节重明，燕乐和气。动普天均被。寿祝南山，尊倾北海，臣邻欢醉。
醉蓬莱
望皇都清晓，瑞日祥烟，洞开阊阖。一朵红云，映重瞳日月。万岁山高，九霞杯暖，正想宸游洽。绝塞庭深，重闱天笑，年年仙阙。
韵凤俳徊，蒲鱼演漾，镐酒恩浓，龙蟠建业。玉琢麟符，分付人中杰。奠国安民，持将祝寿，乐作君臣悦。看取头厅，押班称贺，明年天节。
醉蓬莱
政槐云浓翠，榴火殷红，暑风凉细。紫府神仙，向人间游戏。瑞节珠幢，琼缨宝佩，炯冰壶标致。经济规模，登庸衣钵，家传如此。
礼乐醇儒，诗书元帅，尽洗凡踪，平吞余子。敬简堂深，且从容一醉。庆祉绵绵，功名衮衮，比衡山湘水。更把阳和，从头付与，满门桃李。
醉蓬莱
访莺花陈迹，姚魏遗风，绿阴成幄。尚有馀香，付宝阶红叶。淮海维阳，物华天产，未觉输京洛。时世新妆，施朱傅粉，依然相若。
束素腰纤，捻红唇小，鄣袖娇看，倚阑柔弱。玉佩琼琚，劝王孙行乐。况是韵华，为伊挽驻，未放离情薄。顾盼阶前，留连醉里，莫教零落。
醉蓬莱
正花深绣阁，带拂流酥，暖帘初试。窈窕笙歌，拥新鲜珠翠。艳菊留金，早梅催粉，趁得瑶池会。画馆凝香，仙家正住，芙蓉城里。
裼寝开祥，玉枝祝寿，列院欢娱，满堂佳端。福寿双星，现碧霄云际。京兆时妆，如皋乐事，占世间荣贵。象服鱼轩，疏封大国，齐眉千岁。
醉蓬莱
倚栏干一笑，旧日琵琶，何处寻觅。独立东风，吹未醒狂客。沙外青归，柳边黄浅，依旧自春色。极目长淮，晴烟一抹，不堪重忆。
老子平生，萍流蓬转，昔去今来，鸥鹭都识。拍拍轻舟，烟浪暗天北。自有乾坤，江山如此，多少等陈迹。世事从来，付之杯酒，青衫休湿。
醉蓬莱
记石湖佳句，为海棠花，合来西蜀。不道东州，更香霏情淑。汉竹光中，召棠阴里，想清欢未足。少驻旌麾，姑留樽俎，待春风曲。
见说吾家，丹溪老子，万籍名堂，孙枝犹馥。南极星边，正魁星明烛。五马归来，一龟无恙，访旧松新菊。从今长伴，西山一佛，镇岷江绿。
醉蓬莱
问江东父老，十数年来，谁为安石。万里鲸波，一柱独山立。汉橐班高，郢斤名重，喜动旌旗色。虎踞龙盘，有人于此，千载犹昔。
好是元戎，护寒旧手，到处人传，争道公别。办取风樯，指顾定南北。只恐为霖，玉麟堂小，留不住台席。一片仁心，寿身寿国，与同箕翼。
醉蓬莱
自陇头垂谱，调鼎传家，典刑犹有。岁岁芳期，报小春时候。仙骨非凡，生香不断，标格蕙兰右。江路孤山，水边雪际，为渠诗瘦。
白玉堂前，青毡席上，孰谓无人，有如此酒。得意春风，且占万花首。会看常娥，移栽月殿，肯向桂华后。应笑家林，枯松厌蹇，岁寒堪友。
醉蓬莱
问金城方略，数十年来，谁堪称许。万福威名，草木识淮浦。西顾天长，中流地重，著此巨鳌柱。见说棋边，风声鹤唳，胆落胡虏。
老子家声，六韬亲授，渭水归来，非熊非虎。江汉滔滔，建大将旗鼓。孤矢开祥，节旄迎渥，勋业纪盟府。好对芳天，莺花未老，金樽频举。
醉蓬莱
自鹫峰曾见，金粟如来，犹有英烈。碧玉琅玕，点缀碎琼屑。不御纷华，独餐沆瀣，比众芳殊别。好向凉宵，无风无雨，宜露宜月。
身在山中，名香天下，全似幽人，一种修洁。解使多愁，对此亦纾悦。绿绮窗前，乌云鬓侧，休为玉人折。剩赋新词，满倾佳醑，为成三绝。
醉蓬莱
问前身应在，香醉山中，今存风烈。佳夕招延，清论度飞屑。玉斝盈盈，金英点点，标格侬家别。好个凉天，更无滴雨，只欠些月。
菊客兰兄，纷纷侪辈，纵尔芬芳，输我高洁。鼻观先知，羞取俗颜悦。解后成欢，从容挹爽，何羡广寒折。我有高吟，为君纪此，一段奇绝。
醉蓬莱
大不逾粟许，飘散人间，直恁清烈。管领芳樽，底事不渠屑。中夜庭前，小山丛畔，韵度从来别。那更今年，留连秋色，将傍菊月。
堪羡纱窗，胆瓶斜浸，浅酌低讴，人花双洁。恼杀多情，一见一回悦。生怕朝来，梧桐过雨，把花神摧折。倩取骚人，黄香作传，笔未宜绝。
醉蓬莱
正槐龙欲老，影动朱门，薰风帘卷。竹外人清，听秋声将转。梦草池塘，种兰庭砌，爽气生葵扇。香染黄扉，律调翠简，赏音清宴。
因念南阳，碧幢烟静，纶玉宣频，辔丝催遣。带锡犀虹，宠下甘泉殿。笑指蓬莱，画舸东去，向五云葱栖。骑竹欢迎，贺家湖上，绿香红茜。
醉蓬莱
看鸥翻波溅，苹末风轻，水轩消暑。云叠奇峰，破桐阴亭午。列岫连环，溜泉鸣玉，对幅巾芒履。况有清时，风流故人，剧谈挥尘。
才冠一时，论高两汉，书扇豪踪，吐凤辞语。书锦归来，庆长年老母。且尽绿尊，莫怀归兴，听扇歌高举。会见登庸，泥封诏下，促朝天去。
醉蓬莱
报一阳初动，二五蓂疏，履长时候。大昴星精，宛分灵储秀。早运钧衡，亟还貂衮，向载歌成后。书展仪形，承华羽翼，恩深惟旧。
天眷难留，片帆归去，縠水柯山，故人携手。枕月眠云，老华胥闲书。夕宴朝欢，况当加庆，献我公眉寿。五福千祥，山长水远，一樽芳酒。
醉蓬莱
过灵香一炷，燕馆清虚，晚窗风细。雨入园林，荡凝烟摇曳。天上春融，暖移残腊，早信音来至。宫粉龙香，一时撚入，江梅轻蕊。
人在瑶山，九仙书府，静与义皇，澹然相对。锦琴无声，鼓一轩和气。丹枝高枝，旧香芬馥，惹赐袍春翠。再揖文章，声名定与，渊云相继。
醉蓬莱
骤西风凄惨，秋昊平分，晚收清书。素月潜生，倚危墙时候。渐照芳樽，前中孤影，喜暂时为友。醉学吴儿，狂歌乱拍，蹁跹双袖。
堪叹从来，误了词赋，进取才能，桂枝难勾。纵得虚名，与平生相负。缰锁尘埃，愿怀圭组，强剑眉低首。平地神仙，清凉世界，君曾知否。
醉蓬莱
望金华真界，宝婺星垣，瑞符玄动。羽葆来游，有八鸾环拥。日在龙房，下弦平月，见崧岳生申。天上三奇，人间五福，一齐景宠。
骞树七台，紫微金简，授箓延年，大椿腾颂。玉液称觞，引长生歌送。彩雾笼云，舞香花萼，降蕊珠仙众。太史多才，功成异日，鸣箫双凤。
醉蓬莱
昨长庚入梦，昴宿呈祥，岳神钟秀。降产英贤，信道由天祐。蓂荚飞三，九秋将暮，遇称觞时候。香爇沉檀，曲调金缕，满斟春酒。
试纪绛年，六身二首，甲子方延，才经八九。款醉蓬莱，寿与天长久。桂子青春，兰孙方茂，谅箕裘方绍。折桂来秋，成名指日，家毡复旧。
醉蓬莱
对亭台幽雅，水竹清虚，嫩凉轻透。碧沼红蕖，送香风盈袖。白首冯唐，诞辰同庆，上百分仙酎。鳌禁词垣，乌台谏省，昔游俱旧。
千里长沙，五年湓浦，近捧丝纶，更藩移守。桂苑余芳，有孙枝新秀。罗绮雍容，管弦松脆，愿拜延椿寿。岁岁年年，今朝启宴，欢荣良久。
醉蓬莱
正春风初扇，梅蕊飘香，雨余晴书。箫鼓声中，麝烟喷金兽。幕府宾僚，杜诗韩笔，竞吐奇争秀。共指乔松，同瞻峻岳，祝公眉寿。
汉相功勋，陈思文藻，奕世风流，迥居人右。持节分符，屡试经邦手。天府剧烦，雍容谈笑，令闻光前后。君相恩隆，公圭金印，一时亲授。
醉蓬莱
正星杓首舍，月律开祥，嗣兴芳序。梦协长庚，诞清朝仪羽。运继姬周，庆流嵩岳，认再生申甫。职尹京华，功宣国计，声猷兼著。
子建文章，懿侯宗范，叔度襟怀，紫芝眉宇。燕启佳辰，满东风兰雾。脆管繁弦，绣茵檀板，会饭中仙侣。世仰真贤，朝尊大老，长亲尧主。
醉蓬莱
正朱明时候，院宇清和，庆逢佳节。梦应熊罴，尧蓂翻三叶。罗绮如云，寿杯争劝，竞起歌新阕。瑞气氤氲，祥云缭绕，玉炉频爇。
溪室封功，几多勋业，首冠今朝，一时英杰。得配侯门，岂不惭疏拙。彩凤和鸣，早膺荣擢。增盛斑衣列。福禄无穷，年过卫武，辉光阀阅。
醉蓬莱
正淡烟疏雨，梅子黄时，清和天气。阿母当年，暂辍瑶池会。霞帔星冠，霓旌羽纛，下碧霄云际。恰与瞿昙，同时共日，降人间世。
裼寝开祥，斑衣祝寿，一种灵椿，两枝仙桂。满引玻璃，且向今宵醉。待看阶庭，蓝袍交映，奉板舆游戏。到得蟠桃，熟时归去，已三千岁。
醉蓬莱
又扁舟东下，水树青圆，雨榴红薄。燕子愁多，在重重帘幕。杖屟山阴，而今休更问，月尖眉约。双杏盟寒，七香珠堕，歌尘飘泊。
莫倚危阑，怨深黄竹，一鹤归来，乱峰飞落。笑色凌波，任雾抽烟邈。飘渺生香池冷，湘水外，片云如削。昨夜离人，游仙梦远，天风吹觉。
醉蓬莱
扫西风门径，黄叶凋零，白云萧散。柳换枯阴，赋归来何晚。爽气霏霏，翠蛾眉妩，聊慰登临眼。故国如尘，故人如梦，登高还懒。
数点寒英，为谁零落，楚魄难招，暮寒堪揽。步屟荒篱，谁念幽芳远。一室秋灯，一庭秋雨，更一声秋雁。试引芳樽，不知消得，和多依黯。
醉蓬莱
喜首夏清和，槐绿成阴，榴红正朵。仙鹤蹁跹，来致千秋贺。南极长明，后天不老，瑞霭浮青琐。满树蟠桃，瑶池捧献，一年一颗。
好敞亭台，胜添花柳，时醉时歌，时行时坐。受用黄庭，宝熟丹田火。晓对青山，日吟白发，尽功名江左。戏彩亭边，陶陶自得，有何不可。
一剪梅
无限江山无限愁。两岸斜阳，人上扁舟。阑干吹浪不多时，酒在离尊，情满沧洲。
早是霜华两鬓秋。目送飞鸿，那更难留。问君尺素几时来，莫道长江，不解西流。
一剪梅
堆枕乌云堕翠翘。午梦惊回，满眼春娇。嬛嬛一袅楚宫腰。那更春来，玉减香消。
柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。
一剪梅
高宴华堂夜向阑。急管飞霜，羯鼓声乾。仙人掌上水晶盘。回按凌波，舞袖弓弯。
曲罢凝娇整翠鬟。玉笋持杯，巧笑嫣然。为君一醉倒金船。只恐醒来，人隔云山。
一剪梅
记得同烧此夜香。人在回廊。月在回廊。而今独自睚昏黄。行也思量。坐也思量。
锦字都来三两行。千断人肠。万断人肠。雁儿何处是仙乡。来也恓惶。去也恓惶。
一剪梅
忆对中秋丹桂丛。花在杯中。月在杯中。今宵楼上一尊同。云湿纱窗。雨湿纱窗。
浑欲乘风问化工。路也难通。信也难通。满堂惟有烛花红。杯且从容。歌且从容。
一剪梅
斗转参横一夜霜。玉律声中，又报新阳。起来无绪赋行藏。只喜人间，一线添长。
帘幕垂垂月半廊。节物心情，都付椒觞。年华渐晚鬓毛苍。身外功名，休苦思量。
一剪梅
萍水相逢无定居。同在他乡，又问征途。离歌声里客心孤。花尽园林，水满江湖。
烟树微茫带岸蒲。何处长沙，何处洪都。要知安稳到家无。千里征鸿，一纸来书。
一剪梅
人生能有几中秋。人自多愁。月又何愁。老娥今夜为谁羞。云意悠悠。雨意悠悠。
自怜踪迹等萍浮。去岁荆州。今岁渝州。可人谁与共斯楼。归去休休。睡去休休。
一剪梅
道学从来不则声。行也东铭。坐也西铭。爷娘死后更伶仃。也不看经。也不斋僧。
却言渊子太狂生。行也轻轻。坐也轻轻。他年青史总无名。你也能亨。我也能亨。
一剪梅
唱到阳关第四声。香带轻分。罗带轻分。杏花时节雨纷纷。山绕孤村。水绕孤村。
更没心情共酒尊。春衫香满，空有啼痕。一般离思两销魂。马上黄昏。楼上黄昏。
一剪梅
染泪修书寄彦章。贪做前廊。忘却回廊。功名成就不还乡。铁做心肠。石做心肠。
红日三竿懒画妆。虚度韶光。瘦损容光。不知何日得成双。羞对鸳鸯。懒对鸳鸯。
一剪梅
襄樊四载弄干戈。不见渔歌。不见樵歌。试问如今事若何。金也消磨。穀也消磨。
柘枝不用舞婆娑。丑也能多。恶也能多。朱门日日贾朱娥。军事如何。民事如何。
一剪梅
宰相巍巍坐庙堂。说着经量。便要经量。那个臣僚上一章。头说经量。尾说经量。
轻狂太守在吾邦。闻说经量。星夜经量。山东河北久抛荒。好去经量。胡不经量。
声声慢
重檐飞峻，丽采横空，繁华壮观都城。云母屏开八面，人在青冥。凭阑瑞烟深处，望皇居、遥识蓬瀛。回环阁道，五花相斗，压尽旗亭。
歌酒长春不夜，金翠照罗绮，笑语盈盈。陆海人山辐輳，万国欢声。登临四时总好，况花朝、月白风清。丰年乐，岁熙熙、且醉太平。
声声慢
宫梅粉淡，岸柳金匀，皇州乍庆春回。凤阙端门，棚山彩建蓬莱。沈沈洞天向晚，宝舆还、花满钧台。轻烟里，算谁将金莲，陆地齐开。
触处笙歌鼎沸，香鞯趁，雕轮隐隐轻雷。万家帘幕，千步锦绣相挨。银蟾皓月如昼，共乘欢、争忍归来。疏钟断，听行歌、犹在禁街。
声声慢
欺寒冲暖，占早争春，江梅已破南枝。向晚阴凝，偏宜映月临池。天然莹肌秀骨，笑等闲、桃李芳菲。劳梦想，似玉人羞懒，弄粉妆迟。
长记行歌声断，犹堪恨，无情塞管频吹。寄远丁宁，折赠陇首相思。前村夜来雪里，殢东君、须索饶伊。烂漫也，算百花、犹自未知。
声声慢
寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。
满地黄花堆积。憔悴损，如今有谁堪摘。守著窗儿，独自怎生得黑。梧桐更兼细雨，到黄昏、点点滴滴。这次第，怎一个、愁字了得。
声声慢
龙涎染就，沈水薰成，分明乱屑琼瑰。一朵才开，人家十里须知。花儿大则不大，有许多、潇洒清奇。较量尽，诮胜如末利，赛过酴醿。
更被秋光断送，微放些月照，著阵风吹。恼杀多情，猛拚沈醉酬伊。朝朝暮暮守定，尽忙时、也不分离。睡梦里，胆瓶儿、枕畔数枝。
声声慢
开元盛日，天上栽花，月殿桂影重重。十里芬芳，一枝金粟玲珑。管弦凝碧池上，记当时、风月愁侬。翠华远，但江南草木，烟锁深宫。
只为天姿冷淡，被西风酝酿，彻骨香浓。枉学丹蕉，叶展偷染妖红。道人取次装束，是自家、香底家风。又怕是，为凄凉、长在醉中。
声声慢
征埃成阵，行客相逢，都道幻出层楼。指点檐牙高处，浪拥云浮。今年太平万里，罢长淮、千骑临秋。凭栏望，有东南佳气，西北神州。
千古怀嵩人去，应笑我、身在楚尾吴头。看取弓刀，陌上车马如流。从今赏心乐事，剩安排、酒令诗筹。华胥梦，愿年年、人似旧游。
声声慢
东南形胜，人物风流，白头见君恨晚。便觉君家叔度，去人未远。长怜士元骥足，道直须、别驾方展。问个里，待怎么销杀，胸中万卷。
况有星辰剑履，是传家合在，玉皇香案。零落新诗，我欠可人消遣。留君再三不住，便直饶、万家泪眼。怎抵得，这眉间、黄色一点。
声声慢
壶天不夜，宝炷生香，光风荡摇金碧。月滟冰痕，花外峭寒无力。歌传翠帘尽卷，误惊回、瑶台仙迹。禁漏促，拼千金一刻，未酬佳夕。
卷地香尘不断，最得意、输他五陵狂客。楚柳吴梅，无限眼边春色。鲛绡暗中寄与，待重寻、行云消息。乍醉醒，怕南楼、吹断晓笛。
声声慢
挨晴拶暖，载酒呼朋，夷犹东圃西园。绿萼枝头，两三初破轻寒。平生自甘寂寞，占冷妆、不为人妍。林逋去，问影疏香暗，谁赋其间。
空想故山奇事，正烟横岭曲，月浸溪湾。杏错桃讹，那时青子都圆。惟饶梦窗知处，对翠禽、依约神仙。休引角，怕征人、泪落塞边。
声声慢
红绡剪就，绛蜡熔成，天然一种仙姿。竹外家风，凄凉俭薄为宜。东君苦怜消瘦，强教伊、傅粉匀脂。较量尽，胜夭桃轻俗，繁杏粗肥。
好是新妆雅态，对疏蟾淡淡，薄雾霏霏。迥出红尘，轻盈玉骨冰肌。犹嫌污人颜色，谁云似、虢国娥眉。香韵别，怕满园、蜂蝶未知。
声声慢
修洁孤高，凌霜傲雪，萧然尘外丰姿。一白无瑕，玉堂茅舍俱宜。飘飘羽衣缟袂，都不染、富贵膏脂。调羹事，看水边清瘦，雨后红肥。
偏爱春工尚浅，向南枝信透，东阁香霏。翠袖犹寒，不禁弱质柔肌。浑如故人邂逅，聊相与、一笑开眉。归去晚，任帘栊、深闭未知。
声声慢
蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无著处，渐冷香、风露成霏。绣茵展，怕空阶惊坠，化作萤飞。
三十六宫愁重，问谁持金锸，和月都移。掣锁西厢，清尊素手重携。秋来鬓华多少，任乌纱、醉压花低。正摇落，叹淹留、客又未归。
声声慢
云深山坞，烟冷江皋，人生未易相逢。一笑灯前，钗行两两春容。清芳夜争真态，引生香、撩乱东风。探花手，与安排金屋，懊恼司空。
憔悴欹翘委佩，恨玉奴销瘦，飞趁轻鸿。试问知心，尊前谁最情浓。连呼紫云伴醉，小丁香、才吐微红。还解语，待携归、行雨梦中。
声声慢
檀栾金碧，婀娜蓬莱，游云不蘸芳洲。露柳霜莲，十分点缀成秋。新弯画眉未稳，似含羞、低护墙头。愁送远，驻西台车马，共惜临流。
知道池亭多宴，掩庭花、长是惊落秦讴。腻粉阑干，犹闻凭袖香留。输他翠涟拍甃，瞰新妆、时浸明眸。帘半卷，带黄花、人在小楼。
声声慢
寒筲惊坠，香豆初收，银床一夜霜深。乱泻明珠，金盘来荐清斟。绿窗细剥檀皱，料水晶、微损春簪。风韵处，惹手香酥润，樱口脂侵。
重省追凉前事，正风吟莎井，月碎苔阴。颗颗相思，无情漫搅秋心。银台翦花杯散，梦阿娇、金屋沈沈。甚时见，露十香、钗燕坠金。
声声慢
莺团橙径，鲈跃莼波，重来两过中秋。酒市渔乡，西风胜似春柔。宿春去年村墅，看黄云、还委西畴。凤池去，信吴人有分，借与迟留。
应是香山续梦，又凝香追咏，重到苏州。青鬓江山，足成千岁风流。围腰御仙花底，衬月中、金粟香浮。夜宴久，揽秋云、平倚画楼。
声声慢
旋移轻鹢，浅傍垂虹，还因送客迟留。泪雨横波，遥山眉上新愁。行人倚阑心事，问谁知、只有沙鸥。念聚散，几枫丹霜渚，莼绿春洲。
渐近香菰炊黍，想红丝织字，未远青楼。寂寞渔乡，争如连醉温柔。西窗夜深翦烛，梦频生、不放云收。共怅望，认孤烟、起处是州。
声声慢
凭高入梦，摇落关情，寒香吹尽空岩。坠叶消红，欲题秋讯难缄。重阳正隔残照，趁西风、不响云尖。乘半暝、看残山濯翠，剩水开奁。
暗省长安年少，几传杯吊甫，把菊招潜。身老江湖，心随飞雁天南。乌纱倩谁重整，映风林、钩玉纤纤。漏声起，乱星河、入影画檐。
声声慢
瑶台月冷，佩渚烟深，相逢共话凄凉。曳雪牵云，一般淡雅梳妆。樊姬岁寒旧约，喜玉儿、不负萧郎。临水镜，看清铅素靥，真态生香。
长记湘皋春晓，仙路迥，冰钿翠带交相。满引台杯，休待怨笛吟商。凌波又归甚处，问兰昌、何似唐昌。春梦好，倩乐风、留驻琐窗。
声声慢
妆额黄轻，舞衣红浅，西风又到人间。小雨新霜，萍池藓径生寒。输它汉宫姊妹，粲星钿、霞佩珊珊。凉意早，正金盘露洁，翠盖香残。
三十六宫秋好，看扶疏仙影，伴月长闲。宝络风流，何如细蕊堪餐。幽香未应便减，傲清霜、正自宜看。吟思远，负东篱、还赋小山。
声声慢
橙香小院，桂冷闲庭，西风雁影涵秋。凤拨龙槽，新声小按梁州。莺吭夜深啭巧，凝凉云、应为歌留。慵顾曲，叹周郎老去，鬓改花羞。
何事登临感慨，倩金蕉一洗，千古清愁。屡舞高歌，作成陶谢风流。人生最难一笑，拚尊前、醉倒方休。待醉也，带黄花、须带满头。
声声慢
风声从臾，云意商量，连朝滕六迟疑。茸帽貂裘，兔园准拟吟诗。红炉旋添兽炭，办金船、羔酒镕脂。问翦水，恁工夫犹未，还待何时。
休被梅花争白，好夸奇斗巧，早遍琼枝。彩索金铃，佳人等塑狮儿。怕寒绣帏慵起，梦梨云、说与春知。莫误了，约生猷、船过剡溪。
声声慢
啼螀门静，落叶阶深，秋声又入吾庐。一枕新凉，西窗晚雨疏疏。旧香旧色换却，但满川、残柳荒蒲。茂陵远，任岁华苒苒，老尽相如。
昨夜西风初起，想莼边呼棹，橘后思书。短景凄然，残歌空叩铜壶。当时送行共约，雁归时、人赋归欤。雁归也，问人归、如雁也无。
声声慢
高寒户牖，虚白尊罍，千山尽入孤光。玉影如空，天葩暗落清香。平生此兴不浅，记当年、独据胡床。怎知道，是岁华换却，处处堪伤。
已是南楼曲断，纵疏花淡月，也只凄凉。冷雨斜风，何况独掩西窗。天涯故人总老，谩相思、永夜相望。断梦远，趁秋声、一片渡江。
声声慢
迎门高髻，倚扇清吭，娉婷未数西州。浅拂朱铅，春风二月梢头。相逢靓妆俊语，有旧家、京洛风流。断肠句，试重拈彩笔，与赋闲愁。
犹记凌波欲去，问明榼罗袜，却为谁留。枉梦相思，几回南浦行舟。莫辞玉樽起舞，怕重来、燕子空楼。谩惆怅，抱琵琶、闲过此秋。
声声慢
藏莺院静，浮鸭池荒。绿阴不减红芳。高卧虚堂。南风时送微凉。游鞯践香未遍，怪青春、别我堂堂。闲里好，有故书盈箧，新酒盈缸。
只怕吴霜侵鬓，叹春深铜雀，空老周郎。弱絮沾泥，如今梦冷平康。翻思旧游踪迹，认断云、低度横塘。离恨满，甚月明、偏照小窗。
声声慢
平沙催晓，野水惊寒，遥岑寸碧烟空。万里冰霜，一夜换却西风。晴梢渐无坠叶，撼秋声、都是梧桐。情正远，奈吟湘赋楚，近日偏慵。
客里依然清事，爱窗深帐暖，戏拣香筒。片霎归程，无奈梦与心同。空教故林怨鹤，掩闲门、明月山中。春又小，甚梅花、犹自未逢。
声声慢
寒花清事，老圃闲人，相看秋色霏霏。带叶分根，空翠半湿荷衣。沅湘旧愁未减，有黄金、难铸相思。但醉里，把苔笺重谱，不许春知。
聊慰幽怀古意，且频簪短帽，休怨斜晖。采摘无多，一笑竟日忘归。从教护香径小，似东山、还似东篱。待去隐，怕如今、不是晋时。
声声慢
荷衣消翠，蕙带余香，灯前共语生平。苦竹黄芦，都是梦里游情。西湖几番夜雨，怕如今、冷却鸥盟。倩寄远，见故人说道，杜老飘零。
难挽清风飞佩，有相思都在，断柳长汀。此别何如，一笑写入瑶琴。天空水云变色，任愔愔、山鬼愁听。兴未已，更何妨、弹到广陵。
声声慢
门当竹径，鹭管苔矶，烟波自有闲人。棹入孤村，落照正满寒汀。桃花远迷洞口，想如今、方信无秦。醉梦醒，向沧浪容与，净濯兰缨。
欸乃一声归去，对笔床茶灶，寄傲幽情。雨笠风蓑，古意谩说玄真。知鱼淡然自乐，钓清名、空在丝纶。笑未已，笑严陵、还笑渭滨。
声声慢
山风古道，海国轻车，相逢只在东瀛。淡薄秋光，恰似此日游情。休嗟鬓丝断雪，喜闲身、重渡西泠。又溯远，趁回潮拍岸，断浦扬舲。
莫向长亭折柳，正纷纷落叶，同是飘零。旧隐新招，知住第几层云。疏篱尚存晋菊，想依然、认得渊明。待去也，最愁人、犹恋故人。
声声慢
烟堤小舫，雨屋深灯，春衫惯染京尘。舞柳歌桃，心事暗恼东邻。浑疑夜窗梦蝶，到如今、犹宿花阴。待唤起，甚江蓠摇落，化作秋声。
回首曲终人远，黯消魂、忍看朵朵芳云。润墨空题，惆怅醉魄难醒。独怜水楼赋笔，有斜阳、还怕登临。愁未了，听残莺、啼过柳阴。
声声慢
鬟丝湿雾，扇锦翻桃，尊前乍识欧苏。赋笔吟笺，光动万颗骊珠。英英岁华未老，怨歌长、空击铜壶。细看取，有飘然清气，自与尘疏。
两水犹存三径，叹绿窗窈窕，谩长新蒲。茂苑扁舟，底事夜雨江湖。当年柳枝放却，又不知、樊素何如。向醉里，暗传香、还记也无。
声声慢
因风整帽，借柳维舟，休登故苑荒台。去岁何年，游处半入苍苔。白鸥旧盟未冷，但寒沙、空与愁堆。谩叹息，问西门洒泪，不忍徘徊。
眼底江山犹在，把冰弦弹断，苦忆颜回。一点归心，分付布袜青鞋。相寻已期到老，那知人、如此情怀。怅望久，海棠开、依旧燕来。
声声慢
百花洲畔，十里湖边，沙鸥未许盟寒。旧隐琴书，犹记渭水长安。苍云数千万叠，却依然、一笑人间。似梦里，对清尊白发，秉烛更兰。
渺渺烟波无际，唤扁舟欲去，且与凭兰。此别何如，能消几度阳关。江南又听夜雨，怕梅花、零落孤山。归最好，甚闲人、犹自未闲。
声声慢
羞朱妒粉，染雾裁云，淡然苍佩仙裳。半额蜂妆，莫道梳洗家常。碧罗乱萦小带，翠虬寒、一架清香。春思苦，倚晴娇无力，如待韩郎。
密幄笼芳吟夜，任露沾轻袖，月转空梁。弱骨柔姿，偏解勾引诗狂。遗细碎金满地，恨无情、风送韶光。间画永，看青青、垂蔓过墙。
声声慢
轻鞯绣谷。柔屐烟堤，六年遗赏新续。小舫重来，惟有寒沙鸥熟。徘徊旧情易冷，但溶溶、翠波如縠。愁望远，甚云销月老，暮山自绿。
嚬笑人生悲乐，且听我尊前，渔歌樵曲。旧阁尘对，长得树阴如屋。凄凉五桥归路，载寒秀、一枝疏玉。翠袖薄，晚无言、寄倚修竹。
声声慢
秋声淅沥，楚棹吴鞭，相逢易老颜色。桐竹鸣骚音韵，水云空觅。炎凉自今自古，信浮生、有谁禁得。漫回首，问黄花还念，故人犹客。
莫管红香狼藉。兰蕙冷，偏他露知霜识。木落山空心事，对秋明白。征衣暗尘易染，算江湖、随人宽窄。正无据，看寒蟾、飞上暮碧。
声声慢
捷书连昼，甘洒通宵，新来喜沁尧眉。许大担当，人间佛力须弥。年年八月八日，长记他、三月三时。平生事，想只和天语，不遣人知。
一片闲心鹤外，被乾坤系定，虹玉腰围。阊阖云边，西风万籁吹齐。归舟更归何处，是天教、家在苏堤。千千岁，比周公、多个彩衣。
声声慢
情痴倦极，天阔归迟，吟魂无力随风。月落墙阴，一屏睡睫濛濛。邯郸平生难记，记花前、犹醉金钟。留连处，忽一声山外，吹度晴钟。
觉来重重追忆，似游尘飞去，那拾遗踪。寄谢芳卿，向来曾主芙蓉。人间兴亡万感，看千年、与梦皆空。披衣起，倚阑干、人在笑中。
少年游
长安古道马迟迟。高柳乱蝉栖。夕阳岛外，秋风原上，目断四天垂。
归云一去无踪迹，何处是前期。狎兴生疏，酒徒萧索，不似去年时。
少年游
参差烟树灞陵桥。风物尽前朝。衰杨古柳，几经攀折，憔悴楚宫腰。
夕阳闲淡秋光老，离思满蘅皋。一曲阳关，断肠声尽，独自凭兰桡。
少年游
世间尤物意中人。轻细好腰身。香帏睡起，发妆酒酽，红脸杏花春。
娇多爱把齐纨扇，和笑掩朱唇。心性温柔，品流详雅，不称在风尘。
少年游
碎霞浮动晓朦胧。春意与花浓。银瓶素绠，玉泉金甃，真色浸朝红。
花枝人面难常见，青子小丛丛。韶华长在，明年依旧，相与笑春风。
少年游
帽檐风细马蹄尘。常记探花人。露英千样，粉香无尽，蓦地酒初醒。
探花人向花前老，花上旧时春。行歌声外，靓妆丛里，须贵少年身。
少年游
听歌持酒且休行。云树几程程。眼看檐牙，手搓花蕊，未必两无情。
拓夫滩上闻新雁，离袖掩盈盈。此恨无穷，远如江水，东去几时平。
少年游
芙蓉花发去年枝。双燕欲归飞。兰堂风软，金炉香暖，新曲动帘帷。
家人拜上千春寿，深意满琼卮。绿鬓朱颜，道家装束，长似少年时。
少年游
谢家庭槛晓无尘。芳宴祝良辰。风流妙舞，樱桃清唱，依约驻行云。
榴花一盏浓香满，为寿百千春。岁岁年年，共欢同乐，嘉庆与时新。
少年游
玉壶冰莹兽炉灰。人起绣帘开。春丛一夜，六花开尽，不待剪刀催。
洛阳城阙中天起，高下遍楼台。絮乱风轻，拂鞍沾袖，归路似章街。
少年游
小轩深院是秋时。风叶坠高枝。疏帘静永，薄帷清夜，暑退觉寒微。
凄凉天气离愁意，音书杳难期。多情成病不须医。更憔悴、转寻思。
少年游
建溪灵草已先尝。欢意尚难忘。未放笙歌，暂留簪珮，犹有紫芝汤。
醉中纤手殷勤捧，欲去断人肠。绛蜡迎归，绣鞍扶下，笑语尽闻香。
少年游
眼来眼去又无言。教我怎生团。又不分明，许人一句，纵未也心安。
是即自古常言道，色须是艰难。愿早得来，虽然容易，管不等闲看。
少年游
庐山瑶草四时春。烟锁上宫门。记得南游，偶寻飞涧，一洗庾公尘。
香炉高咏君家事，文彩近前人。它日骑鲸，尚怜迷路，与问众仙真。
少年游
南都石黛扫晴山。衣薄耐朝寒。一夕东风，海棠花谢，楼上卷帘看。
而今丽日明如洗，南陌暖雕鞍。旧赏园林，喜无风雨，春鸟报平安。
少年游
朝云漠漠散轻丝。楼阁淡春姿。柳泣花啼，九街泥重，门外燕飞迟。
而今丽日明金屋，春色在桃枝。不似当时，小桥冲雨，幽恨两人知。
少年游
檐牙缥缈小倡楼。凉月挂银钩。聒席笙歌，透帘灯火，风景似扬州。
当时面色欺春雪，曾伴美人游。今日重来，更无人问，独自倚阑愁。
少年游
遥山雪气入疏帘。罗幕晓寒添。爱日腾波，朝霞入户，一线过冰檐。
绿尊香嫩蒲萄暖，满酌破冬严。庭下早梅，已含芳意，春近瘦枝南。
少年游
晓山日薄半春阴。烟暖柳拖金。满眼新晴，歌声妆影，悠荡碧云心。
闲庭客散人归去，疏雨湿罗襟。楼阁濛濛，断虹明处，十里暮云深。
少年游
三月正当三十日，愁杀醉吟翁。可奈青春，太无情甚，归去苦匆匆。
共君今夜不须睡，尊酒且从容。说与楼头，打钟人道，休打五更钟。
少年游
玉壶冰结暮天寒。朔吹绕阑干。雪破梢头，香传花外，春信入江南。
巡檐索笑情何限，一点已微酸。待得黄垂，冥冥烟雨，绿树袅金丸。
少年游
冰霜凝冻腊残时。暖律渐推移。彩胜罗幡，土牛春杖，和气与春回。
花心柳眼知时节，微露向阳枝。喜入新春，称心百事，如意想都宜。
少年游
丹青闲展小屏山。香烬一丝寒。织锦回纹，生绡红泪，不语自羞看。
相思念远关河隔，终日望征鞍。不识单栖，忍教良夜，魂梦觅长安。
少年游
东风无力扬轻丝。芳草雨余姿。浅绿还池，轻黄归柳，老去愿春迟。
栏干凭暖慵回首，闲把小花枝。怯酒情怀，恼人天气，消瘦有谁知。
少年游
光风怀抱玉精神。不染世间尘。香暖衣篝，歌题采扇，清似晋时人。
柳边小驻朝天马，一笑领佳宾。帘卷湖山，花围尊俎，同醉碧桃春。
少年游
画楼深映小屏山。帘幕护轻寒。比翼香囊，合欢罗帕，都做薄情看。
如今已误梨花约，何处滞归鞍。待约青鸾，彩云同去，飞梦到长安。
少年游
松风兰露滴崖阴。瑶草入帘青。玉凤惊飞，翠蛟时舞，喷薄溅春云。
冰壶不受人间暑，幽碧哢珍禽。花外琴台，竹边棋墅，处处是闲情。
少年游
钗云垂耳未胜冠。私语别青鸾。露帐银床，海棠睡足，偏称晚来看。
一年一梦青楼曲，香浅被池寒。却听西风，小窗残雨，红叶满长安。
少年游
四山烟霭未分明。宿雨破新晴。万顷湖光，一堤柳色，人在画图行。
清明过了春无几，花事已飘零。莫待斜阳，便寻归棹，家隔两重城。
少年游
东风先报上林春。枝上晓莺新。凌虹御气，鞭鸾翳凤，来辅玉晨君。
稳步丹墀青云路，金鼎侍凋羹。南极光中，五云多处，长伴老人星。
少年游
石榴花下薄罗衣。睡起却寻棋。未省高低，被伊春笋，拈了白玻璃。
钏脱钗斜浑不省，意重子声迟。对面痴心，只愁必局，肠断欲输时。
千秋岁
数声鶗鴂。又报芳菲歇。惜春更把残红折。雨轻风色暴，梅子青时节。永丰柳，无人尽日飞花雪。
莫把幺弦拨。怨极弦能说。天不老，情难绝。心似双丝网，中有千千结。夜过也，东窗未白凝残月。
千秋岁
罗衫满袖，尽是忆伊泪。残妆粉，余香被。手把金尊酒，未饮先如醉。但向道，厌厌成病皆因你。
离思迢迢远，一似长江水。去不断，来无际。红笺著意写，不尽相思意。为个甚，相思只在心儿里。
千秋岁
画堂人静，翡翠帘前月。鸾帷凤枕虚铺设。风流难管束，一去音书歇。到而今，高梧冷落西风切。
未语先垂泪，滴尽相思血。魂欲断，情难绝。都来些子事，更与何人说。为个甚，心头见底多离别。
千秋岁
浅霜侵绿。发少仍新沐。冠直缝，巾横幅。美人怜我老，玉手簪黄菊。秋露重，真珠落袖沾余馥。
坐上人如玉。花映花奴肉。蜂蝶乱，飞相逐。明年人纵健，此会应难复。须细看，晚来月上和银烛。
千秋岁
深帘静昼。绰约闺房秀。鲜衣楚制非文绣。凝脂肤理腻，削玉腰围瘦。闲舞袖。回身昵语凭肩久。
眉压横波皱。歌断青青柳。钗遽擘，壶频叩。鬓凄清镜雪，泪涨芳樽酒。难再偶。沈沈梦峡云归后。
千秋岁
柔肠寸折。解袂留清血。蓝桥动是经年别。掩门春絮乱，欹枕秋蛩咽。檀篆灭。鸳衾半拥空床月。
妆镜分来缺。尘污菱花洁。嘶骑远，鸣机歇。密封书锦字，巧绾香囊结。芳信绝。东风半落梅梢雪。
千秋岁
万红暄昼。占尽人间秀。怎生图画如何绣。宜推萧史伴，消得东阳瘦。垂窄袖。花前镇忆相携久。
泪裛回纹皱。好在章台柳。洞户隔，凭谁叩。寄声虽有雁，会面难同酒。无计偶。萧萧暮雨黄昏后。
千秋岁
休嗟磨折。看取罗巾血。殷勤且话经年别。庭花番怅望，檐雨同呜咽。明半灭。灯光夜夜多如月。
无复伤离缺。共保冰霜洁。不断梦，从今歇。收回书上絮，解尽眉头结。犹未绝。金徽泛处应能雪。
千秋岁
中秋才过，又是重阳到。露乍冷，寒将报。绿香摧渚芰，黄密攒庭草。人未老。蓝桥谩促霜砧捣。
照影兰缸晕，破户银蟾小。樽在眼，从谁倒。强铺同处被，愁卸欢时帽。须信道。狂心未歇情难老。
千秋岁
深秋庭院，残暑全消退。天幕回，云容碎。地偏人罕到，风惨寒微带。初睡起，翩翩戏蝶飞成对。
叹息谁能会。犹记逢倾盖。情暂遣，心常地。沈沈音信断，冉冉光阴改。红日晚，仙山路隔空云海。
千秋岁
世间好事。恰恁厮当对。乍夜永，凉天气。雨稀帘外滴，香篆盘中字。长入梦，如今见也分明是。
欢极娇无力，玉软花欹坠。钗罥袖，云堆臂。灯斜明媚眼，汗浃瞢腾醉。奴奴睡，奴奴睡也奴奴睡。
千秋岁
飞云骤雨。草草成睽阻。寸肠结尽千千缕。别离谁是没，惟我于中苦。最苦是，看奴未足抛奴去。
一句临岐语。忍泪奴听取。身可舍，情难负。纵非瓶断绠，也是钗分股。再见了，知他似得如今否。
千秋岁
水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。
忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。
千秋岁
江头苑外。常记同朝退。飞骑轧，鸣珂碎。齐讴云绕扇，赵舞风回带。岩鼓断，杯盘藉草犹相对。
洒涕谁能会。醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沈海。
千秋岁
玉京仙侣，同受琅函结。风雨隔，尘埃绝。霞觞翻手破，阆苑花前别。鹏翼敛，人间泛梗无由歇。
岂忆山中酒，还共溪边月。愁闷火，时间灭。何妨心似水，莫遣头如雪。春近也，江南雁识归时节。
千秋岁
叶舟容易，行尽江南地。南雁断，无书至。怜君羁旅处，见我飘蓬际。如梦寐、当年阆苑曾相对。
休说深心事。但付狂歌醉。那更话，孤帆起。水精溪绕户，云母山相砌。君莫去，只堪伴我溪山里。
千秋岁
楝花飘砌。蔌蔌清香细。梅雨过，萍风起。情随湘水远，梦绕吴峰翠。琴书倦，鹧鸪唤起南窗睡。
密意无人寄。幽恨凭谁洗。修竹畔，疏帘里。歌余尘拂扇，舞罢风掀袂。人散后，一钩淡月天如水。
千秋岁
晓烟溪畔。曾记东风面。化工更与重裁翦。额黄明艳粉，不共妖红软。凝露脸。多情正似当时见。
谁向沧波岸。特地移闲馆。情一缕，愁千点。烦君搜妙语，为我催清宴。须细看。纷纷乱蕊空凡艳。
千秋岁
占秋呈瑞。四海杨公子。蹋拖尚带蓬壶体。清新春草句，潇洒兰亭字。宦情少，眠云弄月知心事。
此去应无滞。稳步烟霄地。鹏万里，鹤千岁。他年黄阁老，访我清溪醉。青凤舞，贻君万斛瑶花蕊。
千秋岁
小春时候。晴日吴山秀。霜尚浅，梅先透。波翻醽醁醆，雾暖芙蓉绣。持寿酒。仙娥特地回双袖。
试问春多少。恩入芝兰厚。松不老，山长久。星占南极远，家是椒房旧。君一笑。金鸾看取人归后。
千秋岁
当年文焰。蜀锦词华烂。年正少，声初远。手攀天上桂，书奏蓬莱殿。人尽道，洛阳盛事今重见。
千尺青苍干。直节凌霄汉。天未识，应嗟晚。饮残长寿盏，归奉春皇燕。金叶满。擗麟且受麻姑劝。
千秋岁
送春归去。说与愁无数。君去后，归何处。人应空懊恼，春亦无言语。寒日暮，腾腾醉梦随风絮。
尽日间庭雨。红湿秋千柱。人恨切，莺声苦。拟倾浇闷酒，留取残红树。春去也，不成不为愁人住。
千秋岁
宝香盈袖。约腕金条瘦。裙儿细裥如肩皱。笑多簪髻侧，语小丝簧奏。洞房晚，千金未直横波溜。
缘短欢难又。人去春如旧。枝上月，谁携手。宿云迷远梦，泪枕中残酒。怎奈向，繁阴乱叶梅如豆。
千秋岁
宝蟾悬镜。露颗倾荷柄。飞萤点点明花径。凝愁情不展，宿酒风还醒。天似晓，银河半落星相趁。
心事都无定。才致元相称。春过了，秋将近。小窗通竹圃，野色连金井。得仗个，多情燕子分明问。
千秋岁
斜风横雨。咫尺高城路。红蓼岸，苍葭浦。滞留春色晚，栖泊邮亭暮。信杳杳，鹊声近有无凭据。
肠断家何处。又见重阳度。多少恨，从谁诉。黄鸡斟白酒，自促供搜句。归去好，人生莫被浮名误。
千秋岁
金风玉宇。庭院新经雨。香有露，清无暑。溪光摇几席，岚翠横尊俎。烘笑语，佳时聊复乡人聚。
门外荷花浦。秋到花无数。红鲙鲤。青浮醑。何妨文字饮，更得江山助。从此去。蒲轮入佐中兴主。
千秋岁
山前湖外。初日浮云退。荷气馥，槐阴碎。葵花红障锦，萱草青垂带。谁得似，黄鹂求友新成对。
忆昔东门会。千古同倾盖。人已远，歌如在。银钗虽可漫，琬琰终难改。愁浩荡，临风令我思淮海。
千秋岁
晓霜初肃。秋色团芳菊。榴转紫，柑犹绿。昨朝吹帽会，未快登临目。须信道，兵厨准拟三千斛。
采采香盈掬。泛泛纷浮玉。红袖捧，清歌逐。何妨倾坐客，共献长生祝。归去好，北门夜引金莲烛。
千秋岁
熙熙台上。秋色增清壮。和气溢，祥烟扬。淮山供杂俎，湖水浮新酿。人共仰，貔貅坐拥诗书将。
箫鼓声嘹亮。珠翠环相向。回妙舞，迟妍唱。竞斟长命斝，同试沧溟量。锋车往，东归遂继华原相。
千秋岁
洞房秀韵，结绮临春后。都压尽，名花柳。锦堂笼翡翠，璨枕同清昼。谁似得，佳时占断长欢偶。
我昔闻名久。欲见成消瘦。寻不遇，空回首。征途难驻马，坐想冰姿秀。凭寄语，南归更趁酴醿酒。
千秋岁
吾乡我里。偕老真无比。宴席展，欢声起。蕊宫仙子绕，玉砌莱衣戏。称贺处，眉心竞指朱书字。
忆昔西周吕。年纪虽相似。独自个，谁为侣。如今双凤老，堪引同螺醉。彭祖寿，十分方一从头纪。
千秋岁
郁葱佳气。天降麒麟瑞。回首处，江城外。一麾遗爱在，万口欢声沸。人乍远，危楼目断天无际。
五马徘徊地。春色随归旆。寿水绿，壶山翠。风轻香篆直，日暖歌喉脆。椒觞举，人人尽祝千秋岁。
千秋岁
颜朱鬓绿。天与穰穰福。旄钺贵，崇汤沐。华轩鱼映锦，紫诰鸾回幅。为寿处，玻璃凿落斟醽醁。
瑞雾蟠华屋。露浥秋兰馥。香篆起，歌裾簇。衣斑丹穴凤，色润东床玉。鸾共鹤，年年来听神仙曲。
千秋岁
杏花风下。独立春寒夜。微雨度，疏星挂。晖晖浓艳出，袅袅繁枝亚。朱槛倚，轻罗醉里添还卸。
寂寞情犹乍。怅望骖鸾驾。衣褪玉，香欺麝。一花拚一醉，杯重凭谁把。春去也，重帘翠幕人如画。
千秋岁
柏舟高躅。晚岁宜遐福。门户壮，疏汤沐。青袍围白发，瑞锦缠犀轴。仙桂长，交柯却映蟠桃熟。
缥缈长生曲。入破笙箫逐。香雾薄，菲华屋。玉钩凉月挂，水麝秋蕖馥。千万寿，酒中倒卧南山绿。
千秋岁
玉林照坐。簌簌花微堕。春院静，烟扉锁。黛轻妆未试，红淡唇微破。清瘦也，算应都是风流过。
把盏对横枝，尚忆年时个。人不见，愁无那。绕林霜掠袂，嚼蕊香黏唾。清梦断，更随月色禁持我。
千秋岁
北城南埭。玉水方流汇。青樾里，红尘外。万桃春不老，双竹寒相对。回首处，满城明月曾同载。
分散西园盖。消减东阳带。人事改，花源在。神仙虽可学，功行无过醉。新酒好，就船况有鱼堪买。
千秋岁
梅妆竹外。未洗唇红退。酥脸腻，檀心碎。临溪闲自照，爱雪春犹带。沙路晓，亭亭浅立人无对。
似恨谁能会。迟见江头盖。和鼎事，终应在。落残知未免，韵胜何曾改。牵醉梦。随香欲渡三山海。
千秋岁
征鸿天外。风急惊飞退。云彩重，窗声碎。初凝铺径絮，渐卷随车带。凝望处，巫山秀耸寒相对。
高卧传都会。茅屋倾冠盖。空往事，今谁在。梅梢春意动，泽国年华改。楼上好，与君浩荡浮银海。
千秋岁
窥檐窗外。酒力冲寒退。风絮乱，琼瑶碎。凌波争缭绕。点舞相萦带。应惬当，凝香燕寝佳人对。
恰与花时会。小阴寻芳盖。犹自得，春多在。日烘梅柳竞，翠入山林改。但只恐，别离恨远如云海。
千秋岁
腊余时候，天意收寒早。梅信动，春先到。晓来湘水上，有底风光好。春有意，惯随仙仗来蓬岛。
一念到人间，依约瑶池道。心好在，慈为宝。蟠桃多岁月，不数如瓜枣。千岁也，朱颜绿鬓人难老。
千秋岁
塞垣秋草。又报平安好。尊俎上，英雄表。金汤生气象，珠玉霏谭笑。春近也，梅花得似人难老。
莫惜金尊倒。凤诏看看到。留不住，江东小。从容帷幄去，整顿乾坤了。千百岁，从今尽是中书考。
千秋岁
当年渔隐，路转桃溪汇。流水下，青山外。客行花径曲，月上松门对。撑艇子，雪中蓑笠亲曾载。
老去谁倾盖。腰瘦频移带。人健否，花仍在。明年春更好，来向花前醉。青鬓改，恁时难拚千金买。
千秋岁
五云缥缈。朝退金门晓。归未稳，传宣到。龙楼陪夕宴，凤沼吟春草。人间世，谁知自有蓬莱岛。
一杯宜劝了。换得天颜笑。人不老，春长好。从今千百岁，总是中书考。瑶池会，金盘剩荐安期枣。
千秋岁
鹤城秋晓。又庆生朝到。人与月，年年好。黑头公相贵，膝下欢娱笑。君知否。个般福分人间少。
塞上西风老。红入霜前枣。日日有，平安报。慈颜酡晕浅，一呷金杯小。香缭绕。寿星明处台星照。
千秋岁
水晶宫里。有客闲游戏。溪漾绿，山横翠。柳纾阴不断，荷递香能细。撑小艇，受风多处披襟睡。
回首看朝市。名利人方醉。蜗角上，争荣悴。大都由命分，枉了劳心计。归去也，白云一片秋空外。
千秋岁
燕前莺底。一日春犹在。香雾晓，祥云霁。烟交槐影重，风约花尘卸。当此际。桃源不是人间世。
彩袖环庭砌。华裾纷柯佩。欢声洽，童颜醉。金丹功已到，绿发生须再。箫鼓沸。飞琼来祝千千岁。
千秋岁
平分敏手。更觉山城小。聊岸帻，时舒啸。当年湓浦月，偏照香山老。头未白，而今半百才逾九。
共说东园好。问春余多少。红药晚，金沙早。花须风日耐，人看功名久。催洗盏，对花一笑为君寿。
千秋岁
新篘熟也，借问谁家早。梅影里，蜂儿绕。三更残月上，一夜霜天晓。溪桥小，春风有意年年到。
当年青鸟去，落叶无人扫。铜柱仄，瑶池老。残钟长乐树，坠马咸阳道。空回首，御街人卖南京枣。
千秋岁
春风湖外。红杏花初退。孤馆静，愁肠碎。泪馀痕在枕，别久香销带。新睡起。小园戏蝶飞成对。
惆怅人谁会。随处聊倾盖。情暂遣，心何在。锦书消息断，玉漏花阴改。迟日暮，仙山杳杳空云海。
千秋岁
莺啼晴昼，南国春如绣。飞絮眼，凭阑袖。日长花片落，睡起眉山斗。无个事，沈烟一缕腾金兽。
千里空回首。两地厌厌瘦。春去也，归来否。五更楼外月，双燕门前柳。人不见，秋千院落清明后。
千秋岁
重阳来未。谁领黄花意。斟玉醑，歌金缕。云山笼瑞彩，风月熔清气。北山顶，寿星一点光无际。
六十今朝是。甲子从头起。堂堂去，千千岁。是非华表鹤，深浅蓬莱水。翁不管，年年先共黄花醉。
霜天晓角
倚天绝壁。直下江千尺。天际两蛾凝黛，愁与恨、几时极。
怒潮风正急。酒醒闻塞笛。试问谪仙何处，青山外、远烟碧。
霜天晓角
几声残角。月照梅花薄。花下有人同醉，风满槛、波明阁。
夜寂香透幕。酒深寒未著。莫把玉肌相映，愁花见、也羞落。
霜天晓角
少年豪纵。袍锦团花凤。曾是京城游子，驰宝马、飞金鞚。
旧游浑似梦。鬓点吴霜重。多少燕情莺意，都泻入、玻璃瓮。
霜天晓角
柳丝无力。冉冉萦愁碧。系我船儿不住，楚江上、晚风急。
棹歌休怨抑。有人离恨极。说与归期不远，刚不信、泪偷滴。
霜天晓角
晓来风作。病怯春衫薄。郭外溪山明秀，红尘里、自拘缚。
村酒频斟酌。野花偏绰约。十载人非物是，惊回首、梦初觉。
霜天晓角
吴头楚尾。一棹人千里。休说旧愁新恨，长亭树、今如此。
宦游吾倦矣。玉人留我醉。明日万花寒食，得且住、为佳耳。
霜天晓角
暮山层碧。掠岸西风急。一叶软红深处，应不是、利名客。
玉人还伫立。绿窗生怨泣。万里衡阳归恨，先倩雁、寄消息。
霜天晓角
雪堂迁客。不得文章力。赋写曹刘兴废，千古事、泯陈迹。
望中矶岸赤。直下江涛白。半夜一声长啸，悲天地、为予窄。
霜天晓角
楚天风色。一夜波翻雪。舣岸锦帆不度，天有意、且留客。
鼓声吹取急。离觞须举白。看去芳菲时候，日边听、好消息。
霜天晓角
雨余风劲。雾重千山暝。茅舍寒林相映。分明是、画图景。
去程何日定。天远长安近。唤起新愁无尽。全没个、故园信。
霜天晓角
舣舟砂碛。秋净波澄碧。极目青山横远，悬崖断、拥苍壁。
傍岩渔艇集。渡头人物立。八景潇湘真画，云笼日、晚风急。
霜天晓角
荷花闲拨。撑破玻璃滑。拂拂香风微度，吹雪乱、数根发。
弄泉罗盖币。万颗真珠撒。唱我莲歌归去，凌波步、水仙袜。
霜天晓角
霜天晓角。梦回滋味恶。酒醒不禁寒力，纱窗外、月华薄。
拥衾思旧约。无情风透幕。惟有梅花相伴，不成是、也吹落。
霜天晓角
琉璃十碗。兽炭红炉暖。花下两枝银烛，和气洽、欢声满。
从他吹急管。杯行须款款。尽做更移漏转，也犹胜、春宵短。
霜天晓角
雨收云薄。有底情怀恶。一段春风花事，吟得就、又忘却。
海棠红未落。细细流霞酌。选甚蝇营狗苟，皆现定、有何错。
霜天晓角
玉粲冰寒。月痕侵画栏。客里安愁无地，为徒倚、到更残。
问花花不言。嗅香香欲阑。消得个温存处，山六曲、翠屏间。
霜天晓角
寒江夜宿。长啸江之曲。水底鱼龙惊动，风卷地、浪翻屋。
诗情吟未足。酒兴断还续。草草兴亡休问，功名泪、欲盈掬。
霜天晓角
长江千里。中有英雄泪。却笑英雄自苦，兴亡事、类如此。
浪高风又起。歌悲声未止。但愿诸公强健，吞海上、醉而已。
霜天晓角
江涵落日。风转飞帆急。问讯蛾眉好在，无一语、送行客。
闲情眠未得。倚窗消酒力。却怕鱼龙惊动，且莫要、夜吹笛。
霜天晓角
五羊安在。城市何曾改。十万人家闤阓，东亦海、西亦海。
年年蒲涧会。地接蓬莱界。老树知他一剑，千山外、万山外。
霜天晓角
横阴漠漠。似觉罗衣薄。正是海棠时候，纱窗外、东风恶。
惜春春寂寞。寻花花冷落。不会这些情味，元不是、念离索。
霜天晓角
云收雾辟，万里天空碧。舟过蛾眉亭下，景似旧、人非昔。
年事如梭掷。世事如棋弈。抚掌扣舷一笑，今古恨、问谁得。
霜天晓角
倚花傍月，花底歌声彻。最好月筛花影，花月浸、香奇绝。
双溪秋月洁。桂棹何时发。客里明朝送客，多少事、且休说。
霜天晓角
此花此月，一段风流彻。更好参横斗转，更漏断、人声绝。
有谁秋共洁，篱菊相将发。留取岁寒心事，待此际、向君说。
霜天晓角
杯中吸月，桂树飞琼屑。莫道胡床老子，怕风露、向凄冽。
回首云娥折，老大成痴绝。且醉今宵光景，莫容易、向人说。
霜天晓角
为花问月，谁把金瑰屑。犹有残英剩蕊，秋向老、香逾冽。
且莫都攀折，有个人愁绝。纵使姮娥念旧，星星鬓、如何说。
霜天晓角
新词唱彻，字字珠玑屑。更有张颠草圣，何止是、成双绝。
金粟如霏雪，扫地为芳席。且令诸公一笑，怕明夜、无此月。
霜天晓角
小山幽彻，遍地堆香雪。只恐今宵入梦，梦到处、魂孤绝。
八公头已雪，淮南分半席。莫道淹留何事，且长啸、对佳月。
霜天晓角
梅花一簇，花上千枝烛。照出靓妆恣态，看不足、咏不足。
便欲和花宿，却被官身局。借问江南归未，今夜梦、难拘束。
霜天晓角
秋凉佳月，扫尽轻衫热。便欲乘风归去，冰玉界、琼林阙。
不须持寸铁，孤吟风措别。且唱东坡水调，清露下、满襟雪。
霜天晓角
举杯吸月，一洗烦襟热。相见摩诃池上，星斗转、挂银阙。
金吾传漏铁，此时滋味别。阶砌寒蛩声细，携手处、人如雪。
霜天晓角
月树风枝。孤山两字诗。来到十洲三岛，香得更、十分奇。
阳和迟自迟。冰霜欺怎欺。且伴岁寒人醉，有移种、玉堂时。
霜天晓角
乌云汗漫。浊浪翻河汉。过尽千重魔障，堂堂地、一轮满。
秋光还又半。檐声初漏断。不管满身花露，已办著、二更看。
霜天晓角
骑台千骑。有菊知何世。想见登高无处，淮以北、是平地。
老来无复味。老来无复泪。多谢白衣迢递，吾病矣、不能醉。
霜天晓角
经年寂寞。已负花前约。忽向红梅侧畔，开点雪、有人觉。
不开何似莫。百梢才一萼。却问寿阳宫额，两三蕊、怎能著。
霜天晓角
臞然如竹。自是天仙福。小小画堂锦样，听人唱、鹤飞曲。
橙橘黄又绿。蟹到新篘熟。便做月三十斛，饮不尽、菊潭菊。
霜天晓角
朝来微雪。又近长生节。造就一枝清绝，梅与雪、怎分别。
两年心似月。除是天知得。手种春风千树，一颗颗、待儿摘。
霜天晓角
明年七十。歌彩桥仙夕。见说严君平道，年年是、月初一。
同时同里密。后今今又昔。便做伏生年纪，也未到、蹇吃吃。
霜天晓角
良宵七七。又近中元日。桥上老人有约，后五日、重来觅。
婵娟银海出。木犀新雨湿。惟有延平剑气，箕斗外、广寒逼。
霜天晓角
问春来未。也似辛壬癸。如此男儿五十，又过却、孔融二。
画堂孙子子。新桃如故垒。不管明朝后日，春满眼、是千岁。
霜天晓角
楚山浮碧。江汉无终极。鄂渚几行云树，天何意、限南北。
使君觞醉客。健倒曾何惜。三国英雄谁在，斜阳外、尽陈迹。
霜天晓角
倚空绝壁。直下江千尺。天际两蛾凝黛，愁与恨、几皋极。
暮潮风正急。酒醒闻塞笛。试问谪仙何处，青山外、远烟碧。
霜天晓角
空山木落。月淡阑干角。相与羊裘披上，方知道、宦情薄。
老来须自觉。酒尊行处乐。疑到碧湾无路，滩声小、橹声薄。
霜天晓角
蛮烟塞雪。天老梅花骨。还著锦衣游戏，清江上、管风月。
木兰归海北。竹梧侵户碧。三十六峰苍玉，驾白鹿、友仙客。
喜迁莺
西风落叶。正祖席将收，离歌三叠。鹤喜仙还，珠愁主去，立马城头难别。三十六湖春水，二十四桥秋月。争羡道，这水如膏泽，月同莹洁。
殊绝。郊陌上，桑柘阴阴，听得行人说。三木论囚，五花判事，个个待公方决。鸾凤清标重睹，驷马高门须设。挥袂处，望甘棠召伯，教人凄咽。
喜迁莺
梅花春动。见佳气充庭，祥烟萦栋。华发方欢，斑衣正舞，飞下九霄丹凤。温诏辉煌宠渥，御墨淋流恩重。平世里，把荣华占断，谁人堪共。
听颂。天付与，五福随身，总是阴功种。帘幕笼云，楼台丽日，不数蓬莱仙洞。白雪歌翻瑶瑟，玄露酒倾银瓮。更愿取，早起来廊庙，为苍生用。
喜迁莺
情缠识缚，叹时人不悟，酒中真乐。纵欲招愆，迷心失行，却道为他狂药。须信醉舞狂歌，也有良知真觉。无倚泊。任暖气同流，三关三络。
落魄。清闲客。醉乡深处，风月长酬酢。空花消亡，光明显露，人我自皆忘却。不问市酝村醪，尽可浅斟低酌。从鄙薄。竞口口谈醒，言言成错。
喜迁莺
晓光催角。听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客、悄不禁，重染风尘京洛。
追念，人别后，心事万重，难觅孤鸿托。翠幌娇深，曲屏香暖，争念岁寒飘泊。怨月恨花烦恼，不是不曾经著。这情味，望一成消减，新来还恶。
喜迁莺
长江千里。限南北、雪浪云涛无际。天险难逾，人谋克庄，索虏岂能吞噬。阿坚百万南牧，倏忽长驱吾地。破强敌，在谢公处画，从容颐指。
奇伟。淝水上，八千戈甲，结阵当蛇豕。鞭弭周旋，旌旗麾动，坐却北军风靡。夜闻数声鸣鹤，尽道王师将至。延晋祚，庇烝民，周雅何曾专美。
喜迁莺
征鸿回北。正雪洗烧痕，千岩匀绿。鱼纵新漪，梅繁断岸，春到鉴湖一曲。满城绣帘珠幌，暖响聒天丝竹。渐向晚，放芙蕖千顷，交辉华烛。
贤牧。棠阴静，康阜政成，褒诏来黄屋。玉笋光寒，紫荷香润，人道此装须趣。且出催花银漏，恣饮宝觥醽醁。向明岁，看传柑归去，腰横金粟。
喜迁莺
谯门残月。正画角晓寒，梅花吹彻。瑞日烘云，和风解冻，青帝乍临东阙。暖响土牛箫鼓，夹路珠帘高揭。最好是，看彩幡金胜，钗头双结。
奇绝。开宴处，珠履玳簪，俎豆争罗列。舞袖翩翻，歌声缥缈，压倒柳腰莺舌。劝我应时纳祜，还把金炉香爇。愿岁岁，这一卮春酒，长陪佳节。
喜迁莺
雪消春浅。听爆竹送穷，椒花待旦，系马合簪，鸣鸦列炬，几处玳筵开宴。介我百千眉寿，齐捧玉壶金盏。最奇绝，是小桃新坼，争妍粉面。
女伴。频告语，守岁通宵，莫放笙歌散。酒晕朝霞，寒欺重翠，却忆凤屏香暖。笑拂满身花影，遥指珠帘深院。待到了，道一声稳睡，明年相见。
喜迁莺
凭高寓目。爱屹起四窗，云南云北。缥缈烟霞，萧森松竹，多少洞天岩谷。著向十洲三岛，入海何妨登陆。要知处，在皇家新赐，西湖一曲。
林麓。真胜概，樊榭鹿亭，百卉生幽馥。绿绮春浓，青蛇星烂，隔断世间尘俗。笑呼羡门俦侣，时引宝觞醽醁。醉和醒，但南山之寿，难忘勤祝。
喜迁莺
三春正美。是霁景融和，韶华如绮。夹岸香红，登墙粉白，开遍故园桃李。画舸绣帘高卷，锦毂朱轩低倚。对此际，向池台好处，争倾绿蚁。
醉里。须醒悟，些子芳菲，造物都谩你。一瞬光阴，霎时蜂蝶，还付落花流水。我有大丹九转，真个长春不死。待得了，把高歌清赏，随缘而已。
喜迁莺
腊残春早。正帘幕护寒，楼台清晓。宝运当千，佳辰余五，嵩岳诞生元老。帝遣阜安宗社，人仰雍容廊庙。尽总道，是文章孔孟，勋庸周召。
师表。方眷遇，鱼水君臣，须信从来少。玉带金鱼，朱颜绿鬓，占断世间荣耀。篆刻鼎彝将遍，整顿乾坤都了。愿岁岁，见柳梢青浅，梅英红小。
喜迁莺
春前腊尾。问谁会开解，幽人心里。映竹精神，凌风标致，姑射昔闻今是。试妆竞看吹面，寄驿胜传缄纸。迥潇洒，更香来林表，枝横溪底。
谁为。停征骑。评蕙品兰，俱恐非同里。天意深怜，花神偏巧，持为翦冰裁水。拟唤绿衣来舞，只许苍官相倚。醉眠稳，尽参横月落，留连行李。
喜迁莺
艳阳时序。向祓禊芳辰，登临仙府。碧水澄虚。修篁耸翠，夹迳蕙兰香吐。春晚巧莺声碎，风卷飞红无数。凝望处，见桑村麦陇，竹溪烟浦。
欢聚。须信道，游宦东西，易得成离阻。北海开尊，东山乘兴，四乐偷闲赢取。棋战新来常胜，诗瘦只因吟苦。心湛静，笑白云多事，等闲为雨。
喜迁莺
冰池轻皱。喜寒律乍回，微阳初透。岁晚云黄，日晴烟暖，画刻暗添宫漏。山色岸容都变，春意欲传官柳。最好处，正酥融粉薄，一枝梅瘦。
行乐，春渐近，景胜欢长，幼眇丝簧奏。鸣玉鹓行，退朝花院，犹有御香沾袖。试问西邻虽富，何似东皋依旧。趁未老，便优游林壑，围棋把酒。
喜迁莺
暑风凉月。爱亭亭无数，绿衣持节。掩冉如羞，参差似妒，拥出芙渠花发。步衬潘娘堪恨，貌比六郎谁洁。添白鹭，晚晴时，公子佳人并列。
休说。搴木末。当日灵均，恨与君王别。心阻媒劳，交疏怨极，恩不甚兮轻绝。千古离骚文字，芳至今犹未歇。都休问，但千杯快饮，露荷翻叶。
喜迁莺
歌音凄怨。是几度诉春，春都不管。感绿惊红，颦烟啼月，长是为春消黯。玉骨瘦无一把，粉泪愁多千点。可怜损，任尘侵粉蠹，舞裙歌扇。
转盼。尘梦断。峡里云归，空想春风面。燕子楼空，玉台妆冷，湖外翠峰眉浅。绮陌断魂名在，宝箧返魂香远。此情苦，问落花流水，何时重见。
喜迁莺
凉云归去。再约著，晚来西楼风雨。水静帘阴，鸥闲菰影，秋到露汀烟浦。试省唤回幽恨，尽是愁边新句。倦登眺，动悲凉还在，残蝉吟处。
凄楚。空见说，香锁雾扃，心似秋莲苦。宝瑟弹冰，玉台窥月，浅澹可怜偷聚。几时翠沟题叶，无复绣帘吹絮。鬓华晚，念庾郎情在，风流谁与。
喜迁莺
鬓霜盈握。叹刍牧荒墟，稻粱衰索。落日牛羊，晚云鸿雁，傍地飞空无托。牧人困和雨睡，田父醉连云酌。醉梦未醒，虎嗥川谷，麕惊林薄。
离别。谁不恶。心事同时，都不论离合。眼底时几，鼻端人物。谁辨北征东略。最怜世途局趣，只道书生疏阔。无可赠君，松阴庭院，菊华篱落。
喜迁莺
良辰佳节。问底事，十番九番为客。景物春妍，莺花日闹，自是情怀今别。只有思归魂梦，却怕杜鹃啼歇。消凝处，正丝扬冉冉，寸肠千折。
谩说。临曲水，修竹茂林，人境成双绝。俯仰俱陈，彭殇等幻，何计世殊时隔。倚楼碧云日暮，漠漠远山千叠。沈醉好，又城头画角，一声声咽。
喜迁莺
轻云暮卷，望澄空如水，千里一碧。菱镜冰悬，桂输玉碾，喜见中原秋色。老蟾炯炯无翳，阅尽尘寰今昔，堪恨处，度霓裳曾到，长生宫阙。
坐客。休叹息。看此清光，天岂限南北。便好乘风，为持玉斧，修取山河如一。西湖旧时花草，会遣孀娥重识。从今去，举太平玩事，长如今夕。
喜迁莺
淮山秋晓。问西风几度，雁云蛩草。铁色骢骄，金花袍窄，未觉塞垣寒早。笳鼓声中晴色，一羽不飞边报。君莫道，怎乾坤许大，英雄能少。
谈笑。鸣镝处，生缚胡雏，烽火传音耗。漠漠寒沙，荒荒残照，正恐不劳深讨。但喜欢迎马首，犹是中原遗老。关何事，待归来细话，一尊倾倒。
喜迁莺
凡尘流水。正春在、绛阙瑶阶十二。暖日明霞，天香盘锦，低映晓光梳洗。故苑浣花沈恨，化作妖红斜紫。困无力，倚阑干，还倩东风扶起。
公子。留意处，罗盖牙签，一一花名字。小扇翻歌，密围留客，云叶翠温罗绮。艳波紫金杯重，人倚妆台微醉。夜和露，翦残枝，点点花心清泪。
喜迁莺
冬分人别。渡倦客晚潮，伤头俱雪。雁影秋空，蝶情春荡，几处路穷车绝。把酒共温寒夜，倚绣添慵时节。又底事，对愁云江国，离心还折。
吴越。重会面，点检旧吟，同看灯花结。儿女相思，年华轻送，邻户断箫声噎。待移杖藜雪后，犹怯蓬莱寒阔。最起晚，任鸦林催晓，梅窗沈月。
喜迁莺
南庐佳号。是自许孔明，经纶才调。对柳鸣琴，凭花制锦，小试一同谈笑。怎知画帘难驻，忽又星舆催召。但谶得、耀碑潭水月，交光相照。
驿道。春正好。簇帐擎杯，听取殷勤祷。略鲙松鲈，便膺芝凤，陵溯紫清津要。当家得时行志，回首旧封文庙。疏化雨，障狂澜不尽，生生芹藻。
喜迁莺
留春不住。又早是清明，杨花飞絮。杜宇声声，黄昏庭院，那更半帘风雨。劝春且休归去。芳草天涯无路。悄无语。倚阑干立尽，落红无数。
谁诉。长门事，记得当年，曾趁梨园舞。霓羽香消，梁州声歇，昨梦转头今古。金屋玉楼何在，尚有花钿尘土。君不顾。怕伤心，休上危楼高处。
喜迁莺
东君别后。见说道花枝，也成消瘦。夜雨帘栊，柳边庭院，烦恼有谁撋就。犹记旧看承处，梅子枝头如豆。最苦是，向重门人静，月明时候。
知否。人不见，纵有音书，争似重携手。旧日沈腰，如今潘鬓，怎奈许多僝僽。极目万山深处，肠断不堪回首。情寸寸，到如今，只在长亭烟柳。
喜迁莺
升平无际。庆八载相业，君臣鱼水。镇抚风棱，调燮精神，合是圣朝房魏。凤山政好，还被画毂朱轮催起。按锦辔。映玉带金鱼，都人争指。
丹陛。常注意。追念裕陵，元佐今无几。绣衮香浓，鼎槐风细。荣耀满门朱紫。四方具瞻师表，尽道一夔足矣。运化笔，又管领年年，烘春桃李。
喜迁莺
霜天清晓。望紫塞古垒，寒云衰草。汗马嘶风，边鸿翻月，垅上铁衣寒早。剑歌骑曲悲壮，尽道君恩难报。塞垣乐，尽双鞬锦带，山西年少。
谈笑。刁斗静。烽火一把，常送平安耗。圣主忧边，威灵遐布，骄虏且宽天讨。岁华向晚愁思，谁念玉关人老。太平也，且欢娱，不惜金尊频倒。
喜迁莺
梅霖初歇。乍绛蕊海榴，争开时节。角黍包金，香蒲切玉，是处玳筵罗列。斗巧尽输年少，玉腕彩丝双结。舣彩舫，看龙舟两两，波心齐发。
奇绝。难画处，激起浪花，飞作湖间雪。画鼓喧雷，红旗闪电，夺罢锦标方彻。望中水天日暮，犹见朱帘高揭。归棹晚，载荷花十里，一钩新月。
喜迁莺
韶华骀荡。看化工尽力，安排春仗。薄雾霏烟，软风轻日，物态与人交畅。鸟声弄巧千调，楼影垂空十丈。乱花柳，粲宝钿缨络、彩丝帷帐。
佳赏。辉艳冶，笑语盈盈，花面交相向。歌连长缫，酒凝深碧，和气盎然席上。好春易苦风雨，人意难逢舒放。但拍掌。醉陶然一笑，忘形天壤。
喜迁莺
帝城春昼。见杏脸桃腮，胭脂微透。一霎儿晴，一霎儿雨，正是催花时候。淡烟细柳如画，雅称踏青携手。怎知道、那人人，独倚阑干消瘦。
别后。音信断，应是泪珠，滴遍香罗袖。记得年时，胆瓶儿畔，曾把牡丹同嗅。故乡水遥山远，怎得新欢如旧。强消遣，把闲愁推入，花前杯酒。
喜迁莺
银蟾光彩。喜稔岁闰正，元宵还再。乐事难并，佳时罕遇，依旧试灯何碍。花市又移星汉，莲炬重芳人海。尽勾引，遍嬉游宝马，香车喧隘。
晴快。天意教、人月更圆，偿足风流债。媚柳烟浓，夭桃红小，景物迥然堪爱。巷陌笑声不断，襟袖馀香仍在。待归也，便相期明日，踏青挑菜。
喜迁莺
宿酲初愈。更花焰频催，叶蕉重举。浓露沾丛，薰风入樾，黄叶马头飞舞。梦结尚依征旆，笛怨谁教渔谱。村路转，见寒机灯在，晨炊人语。
无据。堪恨处。残月满襟，不念人羁旅。天接山光，云拖雁影，多少别离情绪。绣被香温密叠，罗帕粉痕重护。这滋味，最不堪两鬓，菱花羞觑。
喜迁莺
小梅幽绝。向冰谷深深，云阴幕幕。饱阅年华，惯韵冷淡，只恁清臞风骨。任他万红千紫，句引狂蜂游蝶。惟只共、竹和松，同傲岁寒霜雪。
喜得。化工力。移根上苑，向阳和培植。题品还经，孤山处士，许共高人攀折。一枝垂垂欲放，只等春风披拂。待叶底、结青青，恰是和羹时节。
喜迁莺
凉生遥渚。正绿芰擎霜，黄花招雨。雁外渔村，蛩边蟹舍，绛叶满秋来路。世事不离双鬓，远梦偏欺孤旅。送望眼，但凭舷微笑，书空无语。
慵觑。清镜里，十载征尘，长把朱颜污。借箸青油，挥毫紫塞，旧事不堪重举。间阔故山猿鹤，冷落同盟鸥鹭。倦游也，便樯云柁月，浩歌归去。
喜迁莺
风云际会。自军兴勋业，唯公屈指。中镝红心，骄虏胆丧，中正已回天意。采石扶危鏖战，激励熊罴乘势。震天地，沮金狄百万，完颜诛毙。
英卫。摅红气，寰海共欣，雪恨亡胡岁。宸眷褒功，华衮貂蝉，荣拜济时左揆。圣君用贤终始，肯使留侯谦退。后范蠡，愿永佐中兴，庄椿同纪。
喜迁莺
百年卿族。更七叶桂籍，蝉联相续。早冠鳌峰，入持魁柄，却商野耕岩筑。缙绅望山瞻斗。勋业铭书金竹。倦陶冶，暂镜湖舒啸，琳宫休足。
催促。归秉轴，须与君王，同享无疆福。缓访赤松，莫留绿野，宇县待公恢复。手把命镠堂印，腰束精珪寒玉。愿岁岁，看和羹梅绽，古阶槐绿。
喜迁莺
春回天际，见柳眼翠窥，梅腮粉腻。日庆三阳，时逢千载，帷幄挺生元帅。亘古抚今忠义，天下安危注意。负英伟，信功高耿贾，勋侔霍卫。
和气。东风里，楼阁五云，玉帐环珠翠。庙食真扬，人怀邵父，当代虎臣难比。拟把倩桃为寿，莫惜金花沉醉。受阃寄，佐君王神武，复恢舆地。
永遇乐
薰风解愠，昼景清和，新霁时候。火德流光，萝图荐祉，累庆金枝秀。璿枢绕电，华渚流虹，是日挺生元后。缵唐虞垂拱，千载应期，万灵敷祐。
殊方异域，争贡琛赆，架巘航波奔凑。三殿称觞，九仪就列，韶頀锵金奏。藩侯瞻望彤庭，亲携僚吏，竞歌元首。祝尧龄、北极齐尊，南山共久。
永遇乐
天阁英游，内朝密侍，当世荣遇。汉守分麾，尧庭请瑞，方面凭心膂。风驰千骑，云拥双旌，向晓洞开严署。拥朱轓、喜色欢声，处处竞歌来暮。
吴王旧国，今古江山秀异，人烟繁富。甘雨车行，仁风扇动，雅称安黎庶。棠郊成政，槐府登贤，非久定须归去。且乘闲、孙阁长开，融尊盛举。
永遇乐
明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。
天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。
永遇乐
雪霁千岩，春回万壑，和气如许。今古稽山，风流人物，真是生申处。儿童竹马，欢迎夹道，争为使君歌舞。道当年、蓬莱朵秀，又来作蓬莱主。
一编勋业，家传几世，自是赤松仙侣。青琐黄堂，等闲游戏，又问乘槎路。银河耿耿，使星今夜，应与老人星聚。要知他、秋羹消息，早梅初吐。
永遇乐
松菊堂深，芰荷池小，长夏清暑。燕引雏还，鸠呼妇往，人静郊原趣。麦天已过，薄衣轻扇，试起绕园徐步。听衡宇、欣欣童稚，共说夜来初雨。
苍菅径里，紫葳枝上，数点幽花垂露。东里催锄，西邻助饷，相戒清晨去。斜川归兴，翛然满目，回首帝乡何处。只愁恐、轻鞭犯夜，灞陵旧路。
永遇乐
银烛将残，玳筵初散，依旧愁绪。醉里凝眸，娇来纵体，此意难分付。怜伊只似，风前轻燕，好语暂来还去。重楼静，珠帘休下，待扫画梁留住。
青娥皓齿，云鬟花面，见了绮罗无数。只你厌厌，教人竟日，一点无由诉。如今拚了，萦眠惹梦，没个顿身心处。深诚事，骖鸾解佩，是许未许。
永遇乐
萍芷芳洲，故人回首，云海何处。五亩荒田，殷勤问我，归计真成否。洞庭波冷，秋风袅袅，木叶乱随风舞。记扁舟、横斜载月，目极暮涛烟渚。
传声试问，垂虹千顷，兰棹有谁重驻。雪溅雷翻，潮头过后，帆影欹前浦。此中高兴，何人解道，天也未应轻付。且留取、千钟痛饮，与君共赋。
永遇乐
天末山横，半空箫鼓，楼观高起。指点栽成，东风满院，总是新桃李。纶巾羽扇，一尊饮罢，目送断鸿千里。揽清歌、余音不断，缥缈尚萦流水。
年来自笑无情，何事犹有，多情遗思。绿鬓朱颜，匆匆拚了，却记花前醉。明年春到，重寻幽梦，应在乱莺声里。拍阑干、斜阳转处，有谁共倚。
永遇乐
秋色方浓，好天凉夜，风雨初霁。缺月如钩，微云半掩，的烁星河碎。爽来轩户，凉生枕簟，夜永悄然无寐。起徘徊，凭栏凝伫，片时万情千意。
江湖倦客，年来衰病，坐叹岁华空逝。往事成尘，新愁似锁，谁是知心底。五陵萧瑟，中原杳杳，但有满襟清泪。烛兰缸，呼童取酒，且图径醉。
永遇乐
落日镕金，暮云合璧，人在何处。染柳烟浓。吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。
中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。
永遇乐
曲径通幽，小亭依翠，春事才过。看笋成竿，等花著果，永昼供闲坐。苍苍晚色，临渊小立，引首暮鸥飞堕。悄无人，一溪山影，可惜被渠分破。
百年似梦，一身如寄，南北去留皆可。我自知鱼，翛然濠上，不问鱼非我。隔篱呼取，举杯对影，有唱更凭谁和。知渊明，清流临赋，得似恁么。
永遇乐
五十劳生，紫髯霜换，白日驹过。闭户推愁，缘崖避俗，壁角团蒲坐。提壶人至，竹根同卧，醉帽尽从欹堕。梦惊回，满身疏影，露滴月斜云破。
无人自酌，有邀皆去，我笑两翁多可。忍冻吟诗，典衣沽酒，二子应嗤我。两忘一笑，调同今古，谁道郢歌无和。后之人，犹今视昔，有能继么。
永遇乐
一水如绳，两山如翼，绿野如绣。松院干霄，筠庄枕浪，揽尽溪山秀。水南水北，竹舆兰棹，来往月宵花昼。问人间、天上何处，更寻大围小有。
人言拒梗，功成仙去，丹鼎夜寒光透。唤取云英，炼成石髓，日月齐长久。烦君挟我，朝元真阙，两翼羽轻风骤。此时看，小茅峰顶，有云贯斗。
永遇乐
月仄金盆，江萦罗带，凉飚天际。摩诘丹青，营丘平远，一望穷千里。白鸥盟在，黄粱梦破，投老此心如水。耿无眠、披衣顾影，乍闻绕阶络纬。
百年倦客，三生习气，今古到头谁是。夜色苍茫，浮云灭没，举世方熟寐。谁人著眼，放神八极，逸想寄尘寰外。独凭栏、鸡鸣日上，海山雾起。
永遇乐
飞观横空，众山绕甸，江面相照。曲槛披风，虚檐挂月，据尽登临要。有时巾履，访公良夜，坐我半天林杪。揽浮丘、飘飘衣袂，相与似游蓬岛。
主人胜度，文章英妙，合住北扉西沼。何事十年，风洒露沐，不厌江山好。曲屏端有，吹箫人在，同倚暮云清晓。乘除了、人间宠辱，付之一笑。
永遇乐
黄叶缤纷，碧江清浅，锦水秋暮。画鼓冬冬；高牙飐飐，离棹无由驻。波声笳韵，芦花蓼穟，翻作别离情绪。须知道、风流太守，未尝恝情来去。
那堪对此，来时单骑，去也文鸳得侣。绣被薰香，蓬窗听雨，还解知人否。一川风月，满堤杨柳，今夜酒醒何处。调疏呵，双栖正稳，慢摇去橹。
永遇乐
风褪柔英，雨肥繁实，又还如豆。玉核初成，红腮尚浅，齿软酸微透。粉墙低亚，佳人惊见，不管露沾襟袖。折一枝、钗头未插，应把手捘频嗅。
相如病酒，只因思此，免使文君眉皱。入鼎调羹，攀林止渴，功业还依旧。看看飞燕，衔将春去，又是欲黄时候。争如向、金盘满捧，共君对酒。
永遇乐
鄞有壶天，景传图画，声著海县。四面攒峰，皆七十二，各在窗中见。祥云拥蔽，飞泉缭绕，咫尺似天涯远。如今向、仙家觅得，挈来十洲东畔。
虚无缥缈，蓬莱方丈，所喜只居隔岸。羽幰垂珠，琼车织翠，长是陪嘉宴。豺狼远迹，风波不作，日月御轮须缓。且衔杯、称贤乐圣，度兹岁晚。
永遇乐
池馆春归，帘栊昼静，清漏移箭。山下孤城，水边翠竹，鶗鴂声千转。记得年时，绮窗人去，尚有唾茸遗线。照珠筵、歌檀舞扇，寂寞旧家排遍。
青云赋客，多情多病，西掖桐阴满院。飞絮随风，马头月在，翡翠帷空卷。平湖烟远，斜桥雨暗，欲寄短书双燕。算犹忆、兰房画烛，醉时共翦。
永遇乐
杜曲桑麻，灞桥风雪，归梦无路。马健凌秋，人间玩日，聊用宽迟暮。摇摇羽扇，翩翩凫舄，胜处恍疑仙去。笑相看，风林露草，古来有谁知趣。
黄公垆下，山阴亭畔，岁月著鞭如骛。出塞功名，入关游说，纸上俱难据。论诗说剑，尊前风味，天巧却容人觑。问少陵，酣歌拓戟，为谁献赋。
永遇乐
香雪堆梅，绣丝蹙柳，仙馆春到。午夜华灯，烘春艳粉，月借今宵好。衮衣摇曳，簪缨闲绕，共祝大椿难老。望台躔、明星一点，冰壶表里相照。
诞弥令节，欣欣物态，共喜重生周召。八鼎勋庸，九夷姓字，策杖孤鸿杳。鸦啼鹊噪，兰馨松茂，把酒共春一笑。管如今、盐梅再梦，夜铃命诏。
永遇乐
宵露珠零，溅冰花薄，凝瑞偏早。月练轻翻，风刀碎剪，青女呈纤巧。微丹枫缬，低摧蕉尾，不觉半池莲倒。最好是、千林橘柚，轻黄一村封了。
佳人指冷，暗惊罗幕，一夜斜飞多少。怕倚银屏，愁看玉砌，金菊鲜鲜晓，伤嗟传粉，佳期还未，何处冷沾衣透。争知人、临鸾试罢，与梅共瘦。
永遇乐
紫陌长安，看花年少，无限歌舞。白发怜君，寻芳较晚，卷地惊风雨。问君知否，鸱夷载酒，不似井瓶身误。细思量，悲欢梦里，觉来总无寻处。
芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道，云霄万里，这回稳步。
永遇乐
烈日秋霜，忠肝义胆，千载家谱。得姓何年，细参辛字，一笑君听取。艰辛做就，悲辛滋味，总是辛酸辛苦。更十分，向人辛辣，椒桂捣残堪吐。
世间应有，芳甘浓美，不到吾家门户。比著儿曹，累累却有，金印光垂组。付君此事，从今直上，休忆对床风雨。但赢得，靴纹绉面，记余戏语。
永遇乐
千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。
元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否。
永遇乐
金昊行秋，季商回律，天气佳处。瑞应皇家，祥开圣旦，宝历绵基祚。瑶池人祝，钧天乐奏，湛露宴均寰宇，万花覆、千官尽醉，盛事顿超今古。
中兴天统，四三传序，揖逊自归明主。黄屋非心，萝图有永，还付当今主。希夷高蹈，寿康长保，五世祖孙欢聚。尊之至，千秋令节，万年圣父。
永遇乐
秋满衡皋，淡云笼月，晚来风劲。一抹残霞，数声过雁，还是黄昏近。凭高临远，倚楼凝睇，多少断愁幽兴。听渔村、鸣榔隐隐，别浦暮烟收暝。
湘妃起舞，芳兰纫佩，约略乱峰云鬓。景物悲凉，楚天澄淡，过尽归帆影。斜阳低处，远山重叠，萧树乱鸦成阵，空无言，栏干凭暖，闷怀似困。
永遇乐
日丽风暄，暗催春去，春尚留恋。香褪花梢，苔侵柳径，密幄清阴展。海棠零乱，梨花淡伫，初听闹空莺燕。有轻盈、妍姿靓态，缓步阆风仙苑。
绿丛红萼，芳鲜柔媚，约略试妆深浅。细叶来禽，长梢戏蝶，簇簇枝头见。酡颜真发，春愁无力，困倚画屏娇软。只应怕、风欺雨横，落红万点。
永遇乐
浅晕修蛾，脆痕红粉，犹记窥户。香断帘空，尘生砌冷，谁唤青鸾舞。春风花信，秋宵月约，历历此心曾许。衔芳恨、千年怨结，玉骨未应成土。
木兰艇子，莫愁何在，谩系寒江烟树。事逐云沈，情随佩冷，短梦分今古。一杯遥夜，孤光难晓，多少碎人肠处。空凄黯、西风细雨，尽吹泪去。
永遇乐
别院春深，华堂昼永，嘉宴初启。翠玉樽罍，红牙丝管，睡鸭沈烟里。弄晴云态，行空絮影，漠漠似飞如坠。最多情，紫绵团就，错落乱星流地。
史君自有，元龙豪气，唤客且休辞醉。蝶困蜂酣，燕娇莺姹，欢意浓如此。侃其笑语，止乎礼义，衣佩细纫兰芷。遥归去，残更欲尽，晓鸦又起。
永遇乐
云雁将秋，露萤照夜，凉透窗户。星网珠疏，月奁金小，清绝无点暑。天孙河鼓，东西相望，隐隐光流华渚。妆楼上，青瓜玉果，多少騃儿痴女。
金针暗度，珠丝密结，便有系人心处。经岁离思，霎时欢爱，愁绪空万缕。人间天上，一般情味，枉了锦笺嘱付。又何似，吹笙仙子，跨黄鹤去。
永遇乐
和气熏来，这般光景，管无风雨。画栋朱甍，锦坊绣巷，娘子将嫫母。星球高挂，灯楼趱出，良夜正消增五。遨头事，牙旗铁马，且还那时鄞府。
甘泉见说，捷书频奏，渐次不烦颦鼓。双凤云间，六鳌海上，祝赞齐手舞。三呼声里，君王万寿，岁岁传柑笑语。便都把，升平旧曲，腔儿旋补。
永遇乐
春酌沈沈，晚妆的的，仙梦游惯。锦溆维舟，青门倚盖，还被笼莺唤。裴郎归后，崔娘沈恨，漫客请传芳卷。联题在，频经翠袖，胜隔绀纱尘幔。
桃根杏叶，胶黏缃缥，几回凭阑人换。峨髻愁云，兰香腻粉，都为多情褪。离巾拭泪，征袍染醉，强作酒朋花伴。留连怕，风姨浪妒，又吹雨断。
永遇乐
风拂尘徽，雨侵凉榻，才动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。
青楼旧日，高歌取醉，唤出玉人梳洗。红叶流光，苹花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。
永遇乐
阁雪云低，卷沙风急，惊雁失序。户掩寒宵，屏闲冷梦，灯飐唇似语。堪怜窗景，都闲刺绣，但续旧愁一缕。邻歌散，罗襟印粉，袖湿茜桃红露。
西湖旧日，留连清夜，爱酒几将花误。遗袜尘销，题裙墨黯，天远吹笙路。吴台直下，缃梅无限，未放野桥香度。重谋醉，揉香弄影，水清浅处。
永遇乐
玉腕笼寒，翠阑凭晓，莺调新簧。暗水穿苔，游丝度柳，人静芳昼长。云南归雁，楼西飞燕，去来惯认炎凉。王孙远，青青草色，几回望断柔肠。
蔷薇旧约，尊前一笑，等闲孤负年光。斗草庭空，抛梭架冷，帘外风絮香。伤春情绪，惜花时候，日斜尚未成妆。闻嬉笑，谁家女伴，又还采桑。
永遇乐
满眼寒姿，桂蟾匀素，霜女同莹。野屋喷香，池波弄影，仿佛鸾窥镜。一枝堪寄，天涯远信，惆怅塞鸿难倩。这情怀、厌厌怎向，无人伴我孤另。
风凄露冷。仙郎此夜，若许枕衾相并。解吐芳心，绸缪共约，学取双交颈。好天难遇，从今一去，荏苒后期无定。把柔肠、千萦万断，为伊薄幸。
永遇乐
朝霭藏晖，客袍惊暖，天巧无竟。杳杳谁知，包含造化，忽作人间瑞。儿童欢笑，忙来花下，便饮九春和气。急拿舟，高人乘兴，江天助我幽思。
缤纷似翦，峥嵘如画，莫道冬容憔悴。恍象含空，尘无一点，疑在天宫里。酒楼酣宴，茶轩清玩，旦待桂花来至。有馀光，明年待看，明红暗翠。
永遇乐
天接重云，月临残腊，时有幽意。化作瑶池，纷纷戏蝶，一色非人世。无情征雁，乘风南向，怅望有情难寄。暖惊梅，先传芳信，夜来万宝春到。
中齐胜境，东藩和气，自有名园佳丽。一梦休嗟，三千好客，何处寻珠履。小堂人静，尊前清昼，好惜岁华如逝。管弦中，金杯更劝，朱颜皓齿。
永遇乐
青幄蔽林，白毡铺径，红雨迷楚。画阁关愁，风帘卷恨，尽日萦情绪。阳台云去，文园人病，寂寞翠尊雕俎。惜韶容、匆匆易失，芳丛对眼如雾。
巾欹润里，衣宽凉渗，又觉渐回骄暑。解箨吹香，遗丸荐脆，小芰浮鸳浦。画栏如旧，依稀犹记，伫立一钩莲步。黯销魂，那堪又听，杜鹃更苦。
永遇乐
多积阴功，后蒙天报，荣贵长久。一片灵台，丹青要画，请看人间秀。慈仁雅着，延永松年，内鼎有丹方就。想除非，真的高人，五福自然兼有。
从来义方，今见公辅，量运夔龙居后。承北门风，相传世业，都是经邦手。狂歌将意，知公难老，永助庆堂尊酒。有重重，腰金孙子，继来献寿。
永遇乐
歌雪徘徊，梦云溶曳，欲劝春住。薄幸杨花，无端杜宇，抵死催教去。参差烟岫，千回百匝，不解禁春归路。病厌厌，那堪更听，小楼一夜风雨。
金钗斗草，玉盘行菜，往事了无凭据。合楼松儿，分香帕子，总是牵情处。小桃朱户，题诗在否，尚忆去年崔护。绿阴中，莺莺燕燕，也应解语。
永遇乐
一雁斜阳，乱蛩衰草，天净秋远。独立西风，星星鬓影，疑被蕖霜染。蹇修何处，秋深湘水，隐约数峰青浅。想而今，亭亭皓月，共谁倚阑凄惋。
瑶箱翠袭，玉奁芸剪，暗里泪花偷溅。一日思量，十年瘦削，春色回眸减。雕鸾好在，文箫重许，罍酒试香庭苑。正销魂，余霞散碧，暮鸦数点。
行香子
舞雪歌云。闲淡妆匀。蓝溪水、深染轻裙。酒香醺脸，粉色生春。更巧谈话，美情性，好精神。
江空无畔，凌波何处，月桥边、青柳朱门。断钟残角，又送黄昏。奈心中事，眼中泪，意中人。
行香子
晚绿寒红。芳意匆匆。惜年华、今与谁同。碧云零落，数字征鸿。看渚莲凋，宫扇旧，怨秋风。
流波坠叶，佳期何在，想天教、离恨无穷。试将前事，闲倚梧桐。有消魂处，明月夜，粉屏空。
行香子
绮席才终。欢意犹浓。酒阑时、高兴无穷。共夸君赐，初拆臣封。看分香饼，黄金缕，密云龙。
斗赢一水，功敌千钟。觉凉生、两腋清风。暂留红袖，少却纱笼。放笙歌散，庭馆静，略从容。
行香子
三入承明。四至九卿。问书生、何辱何荣。金张七叶，纨绮貂缨。无汗马事，不献赋，不明经。
成都卜肆，寂寞君平。郑子真、岩谷躬耕。寒灰炙手，人重人轻。除竺乾学，得无念，得无名。
行香子
清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。
虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。
行香子
携手江村。梅雪飘裙。情何限、处处消魂。故人不见，旧曲重闻。向望湖楼，孤山寺，涌金门。
寻常行处，题诗千首，绣罗衫、与拂红尘。别来相忆，知是何人。有湖中月，江边柳，陇头云。
行香子
一叶舟轻。双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。
重重似画，曲曲如屏。算当年、虚老严陵。君臣一梦，今古虚名。但远山长，云山乱，晓山青。
行香子
北望平川。野水荒湾。共寻春、飞步孱颜。和风弄袖，香雾萦鬟。正酒酣时，人语笑，白云间。
飞鸿落照，相将归去，淡娟娟、玉宇清闲。何人无事，宴坐空山。望长桥上，灯火乱，使君还。
行香子
别恨绵绵。屈指三年。再相逢、情分依然。君初霜鬓，我已华颠。况其间有，多少恨，不堪言。
小庭幽槛，菊蕊阑斑。近清宵、月已婵娟。莫思身外，且斗樽前。愿花长好，人长健，月长圆。
行香子
树绕村庄。水满坡塘。倚东风、豪兴徜徉。小园几许，收尽春光。有桃花红，李花白，菜花黄。
远远围墙。隐隐茅堂。扬青旗、流水桥傍。偶然乘兴，步过东冈。正莺儿啼，燕儿舞，蝶儿忙。
行香子
前岁栽桃，今岁成蹊。更黄鹂、久住相知。微行清露，细履斜晖。对林中侣，闲中我，醉中谁。
何妨到老，常闲常醉，任功名、生事俱非。衰颜难强，拙语多迟。但酒同行，月同坐，影同嬉。
行香子
归鸟翩翩，楼上黄昏。黯天气、残照余痕。曲栏干里，有个愁人。向不言中，千载事，一年春。
春来似客，春归如云，付楼前、行路双轮。倾江变酒，举斛为尊，断浮生外，愁千丈，不关身。
行香子
雪里清香，月下疏枝。更无花、比并琼姿。一年一见，千绕千回。向未开时，愁花放，恐花飞。
芳樽移就，幽葩折取，似玉人，携手同归。扬州应记，东合逢时。恨刘郎误，题诗句，怨桃溪。
行香子
柳态纤柔，雪艳疏明。问人来、人道轻盈。张琵莲脸，一寸波横。比潇洒处，犹难称，此嘉名。
花前烛下，微颦浅笑，要题诗、盏畔低声。司空自惯，狂眼须惊。也不辞写，双罗带，恐牵情。
行香子
风物飕飕。木落沧洲。渐老人、不奈悲秋。羁怀都在，鬓上眉头。似休文瘦，文通恨，子山愁。
庭梧影薄，篱菊香浮。强招寻、聊命朋俦。穷通皆梦，今古如流。且渊明径，子猷舫，仲宣楼。
行香子
宝篆香沈。锦瑟尘侵。日长时、懒把金针。裙腰暗减，眉黛长颦。看梅花过，梨花谢，柳花新。
春寒院落，灯火黄昏。悄无言、独自销魂。空弹粉泪，难托清尘。但楼前望，心中想，梦中寻。
行香子
草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。
星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。
行香子
草色芊绵。雨点阑斑。糁飞花、还是春残。天涯万里，海上三年。试倚危楼，将远恨，卷帘看。
举头见日，不见长安。谩凝眸、老泪凄然。山禽飞去，榕叶生寒。到黄昏也，独自个，尚凭阑。
行香子
珠露初零。天宇澄明。正闲阶、皎月亭亭。更阑人静，烟敛风清。更井边桐，一叶叶，做秋声。
斗帐鸾屏。翠被华茵。梦回时、酒力初醒。绿云堆枕，红玉生春。且打叠起，龙牙簟，竹夫人。
行香子
也爱休官。也爱清闲。谢神天、教我愚顽。眼前万事，都不相干。访好林峦。好洞府，好溪山。
日月如盘。缺又还圆。自然他、虎踞龙蟠。河东上下，一撞三关。看也非慳。也非易，也非难。
行香子
瘴气如云。暑气如焚。病轻时、也是十分。沈疴恼客，罪罟萦人。叹槛中猿，笼中鸟，辙中鳞。
休负文章，休说经纶。得生还、已早因循。菱花照影，筇竹随身。奈沈郎尫，潘郎老，阮郎贫。
行香子
风透纱窗。叶落银床。夹缬林、吹下严霜。新篘浮蚁，班坐飞觞。有岩中秀，篱中艳，洛中香。
金钿放蕊，玉粒争芳。惯年年、来趁清商。不应素节，还有花王。看正封诗，龟年调，太真狂。
行香子
野叟愚痴。一向昏迷。笑呵呵、前事皆非。从前业债，今尽拚离。也不能文，不能酒，不能诗。
屏除人事，闭却门儿。于其中、别有儿戏。几般骨董，衮过年时。待参些禅，弹些曲，学些棋。
行香子
归去来兮。行乐休迟。命由天、富贵何时。百年光景，七十者稀。奈一番愁，一番病，一番衰。
名利奔驰。宠辱惊疑。旧家时、都有些儿。而今老矣，识破关机。算不如闲，不如醉，不如痴。
行香子
好雨当春。要趁归耕。况而今、已是清明。小窗坐地，侧听檐声。恨夜来风，夜来月，夜来云。
花絮飘零。莺燕丁宁。怕妨侬、湖上闲行。天心肯后，费甚心情。放霎时阴，霎时雨，霎时晴。
行香子
白露园蔬。碧水溪鱼。笑先生、网钓还锄。小窗高卧，风展残书。看北山移，盘谷序，辋川图。
白饭青刍。赤脚长须。客来时、酒尽重沽。听风听雨，吾爱吾庐。笑本无心，刚自瘦，此君疏。
行香子
一剪梅花，一见销魂。况溪桥、雪里前村。香传细蕊，春透灵根。更水清泠，云黯淡，月黄昏。
幽过溪兰，清胜山矾。对东风、独立无言。霜寒塞垒。风净谯门。听角声悲，笛声怨，恨难论。
行香子
春日迟迟。春景熙熙。渐郊原、芳草萋萋。夭桃灼灼，杨柳依依。见燕喃喃，蜂簇簇，蝶飞飞。
闲庭寂寂，曲沼漪漪。更秋千、红索垂垂。游人队队，乐意嬉嬉。尽醉醺醺，歌缓缓，语低低。
行香子
野店残冬。绿酒春浓。念如今、此意谁同。溪光不尽，山翠无穷。有几枝梅，几竿竹，几株松。
篮举乘兴，薄暮疏钟。望孤村、斜日匆匆。夜窗雪阵，晓枕云峰。便拥渔蓑，顶渔笠，作渔翁。
行香子
策杖溪边。倚杖峰前。望琼林、玉树森然。谁家残雪，何处孤烟。向一溪桥，一茅店，一渔船。
别般天地，新样山川。唤家僮、访鹤寻猿。山深寺远，云冷钟残。喜竹间灯，梅间屋，石间泉。
行香子
吾辈么麽。休叹蹉跎。得闲时、且逐时过。人间名利，都是浮华。但退如进，失如得，少如多。
谁信生来，从发尖磨。到如今、方见霜涯。算天亦自，无奈吾何。是饥能忍，寒能耐，老能歌。
行香子
玉立风尘。光动黄银。便谈文、也到夜分。无人烛下，壁上传神。记老婆心，寒士语，道人身。
极意形容，下语难亲。更万分、无一分真。醉翁去后，往往愁人。愿滴山泉，衔丘冢，化龙云。
行香子
月露吾痕。雪得吾神。更荒寒、不傍人温。山人去后，车马来勤。但梦朝云，愁暮雨，怨阳春。
说著东昏。记著南巡。泪盈盈、檀板金尊。怜君素素，念我真真。叹古为言，新样客，旧时人。
行香子
晚绿寒红。芳意匆匆。惜年华、今与谁同。碧云零落，数字宾鸿。看渚莲凋，宫扇旧，怨秋风。
流波坠叶，佳期何在，想天教、离恨无穷。试将前事，闲倚梧桐。有锁魂处，明月夜，锦屏空。
行香子
万古崔嵬，二水涟漪。此江山、天下之奇。太平气象，百姓熙熙。有文章公，经纶手，把州麾。
满斟寿酒，笑捻梅枝。管年年、长见花时。佳人休唱，浅近歌词。读浯溪颂，愚谷记，澹岩诗。
行香子
楚楚精神。杨柳腰身。是风流、天上飞琼。凌波微步，罗袜生尘。有许多娇，许多韵，许多情。
十年心事，两字眉婚。问何时、真个行云。秋衾半冷，窗月窥人。相为人愁，为人瘦，为人颦。
祝英台近
挂轻帆，飞急桨，还过钓台路。酒病无聊，欹枕听鸣舻。断肠簇簇云山，重重烟树，回首望、孤城何处。
闲离阻。谁念萦损襄王，何曾梦云雨。旧恨前欢，心事两无据。要知欲见无由，痴心犹自，倩人道、一声传语。
祝英台近
枕霞红，钗燕坠。花露殢云髻。粉淡香残，犹带宿酲睡。画檐红日三竿，慵窥鸾鉴，长是倚、春风无力。
又经岁。玉腕条脱轻松，羞郎见憔悴。何事秋来，容易又分袂。可堪疏雨梧桐，空阶络纬，背人处、偷弹珠泪。
祝英台近
绿杨堤，青草渡。花片水流去。百舌声中，唤起海棠睡。断肠几点愁红，啼痕犹在，多应怨、夜来风雨。
别情苦。马蹄踏遍长亭，归期又成误。帘卷青楼，回首在何处。画梁燕子双双，能言能语，不解说、相思一句。
祝英台近
笑天涯，还倦客。欲起病无力。风雨春归，一日近一日。看人结束征衫，前呵骑马，腰剑上、陇西平贼。
鬓分白。只可归去家山，无田种瓜得。空抱遗书，憔悴小楼侧。杜鹃不管人愁，月明枝上，直啼到、枕边相觅。
祝英台近
馆娃宫，采香径，范蠡五湖侧。子夜吴歌，声缓不须拍。崇桃积李花闲，芳洲绿遍，更冉冉、柳丝无力。
试思忆。老去一片身心，孤负好春色。古往今来，时序恼行客。去年今日山中，如何知得。却又在、他乡寒食。
祝英台近
柳枝愁，桃叶恨，前事怕重记。红药开时，新梦又溱洧。此情老去须休，春风多事。便老去、越难回避。
阻幽会。应念偷翦酴醿，柔条暗萦系。节物移人，春暮更憔悴。可堪竹院题诗，藓阶听雨，寸心外、安愁无地。
祝英台近
绾流苏，垂锦绶。烟外红尘逗。莫倚莓墙，花气酽如酒。便愁醺醉青虬，蜿蜿无力，戏穿碎、一屏新绣。
谩怀旧。如今姚魏俱无，风标较消瘦。露点摇香，前度翦花手。见郎和笑拖裙，匆匆欲去，蓦忽地、肯留芳袖。
祝英台近
落花深，芳草暗，春到断肠处。金勒骄风，欲过天堤去。翠楼葛领西边，恰如曾约，画阑映、一枝琼树。
正凝伫。芳意欺月矜春，浑欲便偷许。多少莺声，不敢寄愁与。谢郎日日西湖，如今归后，几时见、倚帘吹絮。
祝英台近
拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。
两凝伫。别后歌断云间，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。
祝英台近
一窗闲，孤烬冷，独自个春睡。绣被熏香，不似旧风味。静听滴滴檐声，惊愁搅梦，更不管、庾郎心碎。
念芳意。一并十日春寒，梅花煞憔悴。懒做新词，春在可怜里。几时挑菜踏青，云沈雨断，尽分付、楚天之外。
祝英台近
试单衣，扶短策，沙路净如洗。乍雨还晴，花柳自多丽。争知话别南楼，片帆天际，便孤了、同心连理。
镇萦系。谩有罗带香囊，殷红斗轻翠。一纸浓愁，无处倩双鲤。可堪飞梦悠悠，春风无赖，时吹过、乱莺声里。
祝英台近
竹间棋，池上字。风日共清美。谁道春深，湘绿涨沙觜。更添杨柳无情，恨烟颦雨，却不把、扁舟偷系。
去千里。明日知几重山，后朝几重水。对酒相思、急似且留醉。奈何琴剑匆匆，而今心事，在月夜、杜鹃声里。
祝英台近
月如酥，天似玉，长啸弄孤影。十二楼台，昨梦暗寻省。自怜露满衣襟，风吹毛发，浑无寐、寒宵漏永。
捧香鼎。翻起一片龙涎，梅花对人冷。庭户冰清，何处鹤声警。少时烛暗梧窗，烟生苔砌，晓钟动。忽然心醒。
祝英台近
柳绵稀，桃锦淡，春事在何许。一种秾华，天香渍冰露。嫩苞叠叠湘罗，红娇紫妒。翠葆护、西真仙侣。
试听取。更饶十日看承，霞腴污尘土。池馆轻寒，次第少风雨。好趁油幕清闲，重开芳醑。莫孤负、莺歌蝶舞。
祝英台近
碧云开，红日丽，宫柳碎繁影。犹记朝回，马兀梦频醒。天教一舸江湖，数椽涧壑，渐摆脱、世间尘境。
已深省。添买竹坞千畦，荷漪两三顷。鹤引禽伸，日月峤壶永。不须瓮里思量，隙中驰骛，也莫管、玉关风景。
祝英台近
雾霏霏，云漠漠，新绿涨幽浦。梦里家山，春透一犁雨。伤心塞雁回来，问人归未，怎知道、蜗名留住。
镜中觑。近年短发难簪，丝丝不禁数。蕙帐尘侵，凄切共谁语。被他轻暖轻寒，将人憔悴，正闷里、梅花残去。
祝英台近
旋安排，新捻合，莺谷共烟浦。好处偏慳，一向风和雨。今朝捱得晴明，拖条藜杖，一齐把、春光黏住。
且闲觑。水边行过幽亭，修竹净堪数。百舌楼罗，渐次般言语。从今排日追游，留连光景，但管取、笼灯归去。
祝英台近
问流花，寻梦草，云暖翠微路。锦雁峰前，浅约昼行处。不教嘶马飞春，一奁越境，那销尽、红吟绿赋。
送人去。长丝初染柔黄，晴和晓烟舞。心事偷占，莺漏汉宫语。趁得罗盖天香，归来时候，共留取、玉阑春住。
祝英台近
采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。
昼闲度。因甚天也慳春，轻阴便成雨。绿暗长亭，归梦趁风絮。有情花景阑干，莺声门径，解留我、霎时凝伫。
祝英台近
晚云开，朝雪霁，时节又灯市。夜约遗香，南陌少年事。笙箫一片红云，飞来海上，绣帘卷、缃桃春起。
旧游地。素蛾城阙年年，新妆趁罗绮。玉练冰轮，无尘涴流水。晓霞红处啼鸦，良宵一梦，画堂正、日长人睡。
祝英台近
翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转、新年莺语。
旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。
祝英台近
杏花初，梅花过，时节又春半。帘影飞梭，轻阴小庭院。旧时月底秋千，吟香醉玉，曾细听、歌珠一串。
忍重见。描金小字题情，生绡合欢扇。老了刘郎，天远玉箫伴。几番莺外斜阳，阑干倚遍，恨杨柳、遮愁不断。
祝英台近
载轻寒、低鸣橹。十里杏花雨。露草迷烟，萦绿过前浦。青青陌上垂杨，绾丝摇佩，渐遮断、旧曾吟处。
听莺语。吹笙人远天长，谁翻水西谱。浅黛凝愁，远岫带眉妩。画阑闲倚多时，不成春醉，趁几点、白鸥归去。
祝英台近
小盆池，新压藕，翠盖已擎雨。巧弄红妆，明艳便能许。自怜华发萧萧，风流无分，醉时眼、何妨偷觑。
黯然伫。回首今是何时，逢花笑还语。梦里西湖，双落泪如缕。斜阳十里烟芜，六桥风浪，有谁掉、采莲舟去。
祝英台近
待春来，春又到，花底自徘徊。春浅花迟，携酒为春催。可堪碧小红微，黄轻紫艳，东风外、妆点池台。
且衔杯。无奈年少心情，看花能几回。春自年年，花自为春开。是他春为花愁，花因春瘦，花残后、人未归来。
祝英台近
烛摇花，香袅穗，独自奈春冷。过了收灯，才始作花信。无端雨外余酲，莺边残梦，又还动、惜芳心性。
忍重省。几多绿意红情，吟笺倩谁整。香减春衫，老却旧荀令。小楼深闭东风，曲屏斜倚，知他是、为谁成病。
祝英台近
步玲珑，寻窈窕，瑶草四时碧。小小蓬莱，花气透帘隙。几回翠水荷初，苍崖梅小，绮寮掩、玉壶春色。
柳屏窄。芳槛日日东风，几醉几吟笔。曲折花房，莺燕似相识。最怜灯影才收，歌尘初静，画楼外、一声秋笛。
祝英台近
殢余酲，寻旧雨，愁与病相半。绿意阴阴，丝竹静深院。绝怜事逐春移，泪随花落，似翦断、鲛房珠串。
喜重见。为谁倦酒慵诗，筠屏掩双扇。白发潘郎，羞见看花伴。可堪好梦残时，新愁生处，烟月冷、子规声断。
祝英台近
水痕深，花信足，寂寞汉南树。转首青阴，芳事顿如许。不知多少消魂，夜来风雨。犹梦到、断红流处。
最无据。长年息影空山，愁入庾郎句。玉老田荒，心事已迟暮。几回听得啼鹃，不如归去。终不似、旧时鹦鹉。
祝英台近
占宽闲，锄浩渺。船舣水村悄。非雾非烟，生气覆瑶草。蒙茸数亩春阴，梦魂落寞，知踏碎、梨花多少。
听孤啸。山浅种玉人归，缥缈度晴峭。鹤下芝田，五色散微照。笑他隔浦谁家，半江疏雨，空吟断、一犁清晓。
祝英台近
水西船，山北酒，多为买春去。事与云消，飞过旧时雨。谩留一掬相思，待题红叶，奈红叶、更无题处。
正延伫。乱花浑不知名，娇小未成语。短棹轻装，逢迎段桥路。那知杨柳风流，柳犹如此，更休道、少年张绪。
祝英台近
及春游，卜夜饮，人醉万花醒。转眼年华，白发半垂领。与鸥同一清波，风苹月树，又何事、浮踪不定。
静中省。便须门掩柴桑，黄卷伴孤隐。一粟生涯，乐事在瓢饮。爱闲休说山深，有梅花处，更添个、暗香疏影。
祝英台近
路重寻，门半掩、苔老旧时树。采药云深，童子更无语。怪他流水迢迢，湖天日暮，想只在、芦花多处。
谩延伫。姓名题上芭蕉，凉夜未风雨。赋了秋声，还赋断肠句。几回独立长桥，扁舟欲唤，待招取、白鸥归去。
祝英台近
粉痕销，芳信断，好梦又无据。病酒无聊，欹枕听春雨。断肠曲曲屏山，温温沉水，都是旧、看承人处。
久离阻。应念一点芳心，闲愁知几许。偷照菱花，清瘦自羞觑。可堪梅子酸时，杨花飞絮，乱莺闹、催将春去。
祝英台近
宝熏浓，云幄重，琼叶丽金蕊。黛绿蜂黄，秋态未憔悴。绣帘深院黄昏，着香无处，人欲睡、为花重起。
月如水。别有天外楼台，玲珑异尘世。翠袖生寒，祗欠素娥倚。何如倩取西风，吹将归去，为添在、广寒宫里。
祝英台近
玉东西，歌宛转。未做苦离调。着上征衫，字字是愁抱。月寒鬓影刁萧，舵楼开缆，记柳暗、乳鸦啼晓。
短亭草。还是绿与春归，罗屏梦空好。燕语难凭，憔悴未渠了。可能妒柳羞花，起来浑懒，便瘦也、教春知道。
祝英台近
泛杭川，临尘水。几日共游戏。歌笑开怀，酒醒又还醉。奈何一旦分携，连宵风雨，剪不断、客愁千里。
水云际。遥望一片飞鸿，苦是失群地。满眼春风，管甚闲桃李。此行归老家山，相逢难又，但一味、相思而已。
祝英台近
惜多才，怜薄命，无计可留汝。揉碎花笺，忍写断肠句。道傍杨柳依依，千丝万缕，抵不住、一分愁绪。
如何诉。便教缘尽今生，此身已轻许。捉月盟言，不是梦中语。后回君若重来，不相忘处，把杯酒、浇奴填土。
祝英台近
瓮城高，盘径近。十里笋舆稳。欲驾还休，风雨苦无准。古来多少英雄，平沙遗恨。又总被、长江流尽。
倩谁问。因甚衣带中分，吾家自畦畛。落日潮头，慢写属镂愤。断肠烟树扬州，兴亡休论。正愁尽、河山双鬓。
祝英台近
澹烟横，层雾敛。胜概分雄占。月下鸣榔，风急怒涛飐。关河无限清愁，不堪临鉴。正霜鬓、秋风尘染。
漫登览。极目万里沙场，事业频看剑。古往今来，南北限天堑。倚楼谁弄新声，重城正掩。历历数、西州更点。
祝英台近
结垂杨，临广陌，分袂唱阳关。稳上征鞍。目极万重山。归鸿欲到伊行，丁宁须记，写一封、书报平安。
渐春残。是他红褪香收，绡泪点斑斑。枕上盟言。都做梦中看。销魂啼鴂声中，杨花飞处，斜阳下、愁倚阑干。
祝英台近
夏初临，春正满，花事在红药。一阵光风，香雾喷珠箔。画堂旧日张家，梦中玉燕，早拂晓、飞来帘幕。
酒深酌。曾记走马长安，功名戏樊郭。螺浦如杯，豪气怎生著。直须用了圯编，封侯万户，却归共、赤松翁约。
祝英台近
宿酲苏，春梦醒，沈水冷金鸭。落尽桃花，无人扫红雪。渐催煮酒园林，单衣庭院，春又到、断肠时节。
恨离别。长忆人立荼コ，珠帘卷香月。几度黄昏，琼枝为谁折。都将千里芳心，十年幽梦，分付与、一声啼鴂。
祝英台近
月如冰，天似水，冷浸画阑湿。桂树风前，浓香半狼藉。此翁对此良宵，别无可恨，恨只恨、古人头白。
洞庭窄。谁道临水楼台，清光最先得。万里乾坤，原无片云隔。不妨彩笔云笺，翠尊冰酝，自管领、一庭秋色。
祝英台近
采芳苹，萦去橹。归步翠微雨。柳色如波，萦恨满烟浦。东君若是多情，未应花老，心已在、绿成阴处。
困无语。柔被褰损梨云，间修牡丹谱。妒粉争香，双燕为谁舞。年年红紫如尘，五桥流水，知送了、几番愁去。
祝英台近
绛河清，丹阙晓。云路烛龙照。鹤发仙翁，笞凤下天眇。莹然璞玉襟怀，层冰风表。镇长住、人间三岛。
怎知道。不用九转丹砂，灵椿自难老。骥子麟儿、勋业付渠了。已持红药开时，赤松游处，寿觞对、壶天倾倒。
祝英台近
一番风，连夜雨。收拾做春暮。艳冷香销，莺燕惨无语。晓来绿水桥边，青门陌上，不忍见、落红无数。
怎分付。独倚红药栏边，伤春甚情绪。若取留春，欲去去何处。也知春亦多情，依依欲住。子规道、不如归去。
祝英台近
濯沧浪，歌窈窕，云日弄微霁。屏倚间空，鹤去几何岁。尚留洞草芊青，岩花重碧，游泳处、露中风袂。
木兰舣。亭外冉冉斜阳，杯行尚联断。独凭危阑，解渴漱寒水。少须酒力还低，茶香不断，清与处、月明川底。
祝英台近
水空流，心不竞，门掩柳阴早。芸暖书芗，声压四檐悄。断尘飞远清风，人间醒醉，任蝶梦、何时分晓。
古音少。素琴久已无弦，俗子未知道。听雨看云，依旧静中好。但教春气融融，一般意思，小窗外、不除芳草。
采桑子
水云薄薄天同色，竟日清辉。风影轻飞。花发瑶林春未知。
剡溪不辨沙头路，粉水平堤。姑射人归。记得歌声与舞时。
采桑子
春风不负东君信，遍拆群芳。燕子双双。依旧衔泥入杏梁。
须知一盏花前酒。占得韶光。莫话匆忙。梦里浮生足断肠。
采桑子
红英一树春来早，独占芳时。我有心期。把酒攀条惜绛蕤。
无端一夜狂风雨，暗落繁枝。蝶怨莺悲。满眼春愁说向谁。
采桑子
阳和二月芳菲遍，暖景溶溶。戏蝶游蜂。深入千花粉艳中。
何人解系天边日，占取春风。免使繁红。一片西飞一片东。
采桑子
樱桃谢了梨花发，红白相催。燕子归来。几处风帘绣户开。
人生乐事知多少，且酌金杯。管咽弦哀。慢引萧娘舞袖回。
采桑子
古罗衣上金针样，绣出芳妍。玉砌朱阑。紫艳红英照日鲜。
佳人画阁新妆了，对立丛边。试摘婵娟。贴向眉心学翠钿。
采桑子
时光只解催人老，不信多情。长恨离亭。泪滴春衫酒易醒。
梧桐昨夜西风急，淡月胧明。好梦频惊。何处高楼雁一声。
采桑子
林间摘遍双双叶，寄与相思。朱槿开时。尚有山榴一两枝。
荷花欲绽金莲子，半落红衣。晚雨微微。待得空梁宿燕归。
采桑子
轻舟短棹西湖好，绿水逶迤。芳草长堤。隐隐笙歌处处随。
无风水面琉璃滑，不觉船移。微动涟漪。惊起沙禽掠岸飞。
采桑子
春深雨过西湖好，百卉争妍。蝶乱蜂喧。晴日催花暖欲然。
兰桡画舸悠悠去，疑是神仙。返照波间。水阔风高扬管弦。
采桑子
画船载酒西湖好，急管繁弦。玉盏催传。稳泛平波任醉眠。
行云却在行舟下，空水澄鲜。俯仰留连。疑是湖中别有天。
采桑子
群芳过后西湖好，狼籍残红。飞絮濛濛。垂柳阑干尽日风。
笙歌散尽游人去，始觉春空。垂下帘栊。双燕归来细雨中。
采桑子
何人解赏西湖好，佳景无时。飞盖相追。贪向花间醉玉卮。
谁知闲凭阑干处，芳草斜晖。水远烟微。一点沧洲白鹭飞。
采桑子
清明上巳西湖好，满目繁华。争道谁家。绿柳朱轮走钿车。
游人日暮相将去，醒醉喧哗。路转堤斜。直到城头总是花。
采桑子
荷花开后西湖好，载酒来时。不用旌旗。前后红幢绿盖随。
画船撑入花深处，香泛金卮。烟雨微微。一片笙歌醉里归。
采桑子
天容水色西湖好，云物俱鲜。鸥鹭闲眠。应惯寻常听管弦。
风清月白偏宜夜，一片琼田。谁羡骖鸾。人在舟中便是仙。
采桑子
残霞夕照西湖好，花坞苹汀，十顷波平，野岸无人舟自横。
西南月上浮云散，轩槛凉生。莲芰香清。水面风来酒面醒。
采桑子
平生为爱西湖好，来拥朱轮。富贵浮云。俯仰流年二十春。
归来恰似辽东鹤，城郭人民。触目皆新。谁识当年旧主人。
采桑子
画楼钟动君休唱，往事无踪。聚散匆匆。今日欢娱几客同。
去年绿鬓今年白，不觉衰容。明月清风。把酒何人忆谢公。
采桑子
十年一别流光速，白首相逢。莫话衰翁。但斗尊前语笑同。
劝君满酌君须醉，尽日从容。画鹢牵风。即去朝天沃舜聪。
采桑子
十年前是尊前客，月白风清，忧患凋零。老去光阴速可惊。
鬓华虽改心无改，试把金觥。旧曲重听。犹似当年醉里声。
采桑子
秋千散后朦胧月，满院人闲。几处雕阑。一夜风吹杏粉残。
昭阳殿里春衣就，金缕初干。莫信朝寒。明日花前试舞看。
采桑子
芦鞭坠遍杨花陌，晚见珍珍。疑是朝云。来作高唐梦里人。
应怜醉落楼中帽，长带歌尘。试拂香茵。留解金鞍睡过春。
采桑子
日高庭院杨花转，闲淡春风。昨夜匆匆。颦入遥山翠黛中。
金盆水冷菱花净，满面残红。欲洗犹慵。弦上啼乌此夜同。
采桑子
征人去日殷勤嘱，莫负心期。寒雁来时。第一传书慰别离。
轻春织就机中素，泪墨题诗。欲寄相思。日日高楼看雁飞。
采桑子
花时恼得琼枝瘦，半被残香。睡损梅妆。红泪今春第一行。
风流笑伴相逢处，白马游缰。共折垂杨。手捻芳条说夜长。
采桑子
春风不负年年信，长趁花期。小锦堂西。红杏初开第一枝。
碧箫度曲留人醉，昨夜归迟。短恨凭谁。莺语殷勤月落时。
采桑子
秋来更觉消魂苦，小字还稀。坐想行思。怎得相看似旧时。
南楼把手凭肩处，风月应知。别后除非。梦里时时得见伊。
采桑子
谁将一点凄凉意，送入低眉。画箔闲垂。多是今宵得睡迟。
夜痕记尽窗间月，曾误心期。准拟相思。还是窗间记月时。
采桑子
宜春苑外楼堪倚，雪意方浓。雁影冥濛。正共银屏小景同。
可无人解相思处，昨夜东风。梅蕊应红。知在谁家锦字中。
采桑子
白莲池上当时月，今夜重圆。曲水兰船。忆伴飞琼看月眠。
黄花绿酒分携后，泪湿吟笺。旧事年年。时节南湖又采莲。
采桑子
高吟烂醉淮西月，诗酒相留。明日归舟。碧藕花中醉过秋。
文姬赠别双团扇，自写银钩。散尽离愁。携得清风出画楼。
采桑子
前欢几处笙歌地，长负登临。月幌风襟。犹忆西楼著意深。
莺花见尽当时事，应笑如今。一寸愁心。日日寒蝉夜夜砧。
采桑子
无端恼破桃源梦，明日青楼。玉腻花柔。不学行云易去留。
应嫌衫袖前香冷，重傍金虬。歌扇风流。遮尽归时翠黛愁。
采桑子
年年此夕东城见，欢意匆匆。明日还重。却在楼台缥缈中。
垂螺拂黛清歌女，曾唱相逢。秋月春风。醉枕香衾一岁同。
采桑子
双螺未学同心绾，已占歌名。月白风清。长倚昭华笛里声。
知音敲尽朱颜改，寂寞时情。一曲离亭。借与青楼忍泪听。
采桑子
西楼月下当时见，泪粉偷匀。歌罢还颦。恨隔炉烟看未真。
别来楼外垂杨缕，几换青春。倦客红尘。长记楼中粉泪人。
采桑子
非花非雾前时见，满眼娇春。浅笑微颦。恨隔垂帘看未真。
殷勤借问家何处，不在红尘。若是朝云。宜作今宵梦里人。
采桑子
当时月下分飞处，依旧凄凉。也会思量。不道孤眠夜更长。
泪痕揾遍鸳鸯枕，重绕回廊。月上东窗。长到如今欲断肠。
采桑子
湘妃浦口莲开尽，昨夜红稀。懒过前溪。闲舣扁舟看雁飞。
去年谢女池边醉，晚雨霏微。记得归时。旋折新荷盖舞衣。
采桑子
别来长记西楼事，结遍兰襟。遗恨重寻。弦断相如绿绮琴。
何时一枕逍遥夜，细话初心。若问如今。也似当时著意深。
采桑子
红窗碧玉新名旧，犹绾双螺。一寸秋波。千斛明珠觉未多。
小来竹马同游客，惯听清歌。今日蹉跎。恼乱工夫晕翠蛾。
采桑子
昭华凤管知名久，长闭帘栊。闻道春慵。方倚庭花晕脸红。
可怜金谷无人后，此会相逢。三弄临风。送得当筵玉盏空。
采桑子
金风玉露初凉夜，秋草窗前。浅醉闲眠。一枕江风梦不圆。
长情短恨难凭寄，枉费红笺。试拂么弦。却恐琴心可暗传。
采桑子
心期昨夜寻思遍，犹负殷勤。齐斗堆金。难买丹诚一寸真。
须知枕上尊前意，占得长春。寄语东邻。似此相看有几人。
采桑子
多情多感仍多病，多景楼中。尊酒相逢。乐事回头一笑空。
停杯且听琵琶语，细捻轻拢。醉脸春融。斜照江天一抹红。
采桑子
相逢未几还相别，此恨难同。细雨蒙蒙。一片离愁醉眼中。
明朝去路云霄外，欲见无从。满袂仙风。空托双凫作信鸿。
采桑子
宗盟有妓能歌舞，宜醉尊罍。待约新醅。车上危坡尽要推。
西邻三弄争秋月，邀勒春回。个里声催。铁树枝头花也开。
采桑子
荔枝滩上留千骑，桃李阴繁。燕寝香残。画戟森森镇八蛮。
永康又得风流守，管领江山。少讼多闲。烟霭楼台舞翠鬟。
采桑子
马湖来舞钗初赐，笳鼓声繁。贤将开关。威竦西山八诏蛮。
南溪地逐名贤重，深锁群山。燕喜公闲。一斛明珠两小鬟。
采桑子
虚堂密候参同火，梨枣枝繁。深锁三关。不要樊姬与小蛮。
遥知风雨更阑夜，犹梦巫山。浓丽清闲。晓镜新梳十二鬟。
采桑子
投荒万里无归路，雪点鬓繁。度鬼门关。已拚儿童作楚蛮。
黄云苦竹啼归去，绕荔枝山。蓬户身闲。歌板谁家教小鬟。
采桑子
樱桃著子如红豆，不管春归。闻道开时。蜂惹香须蝶惹衣。
楼台灯火明珠翠，酒恋歌迷。醉玉东西。少个人人暖被携。
采桑子
城南城北看桃李，依倚年华。杨柳藏鸦。又是无言飐落花。
春风一面长含笑，偷顾羞遮。分付谁家。把酒花前试问他。
采桑子
楚山削玉云中碧，影落沙汀。秋水澄凝。一抹江天雁字横。
金钱满地西风急，红蓼烟轻。帘外砧声。惊起青楼梦不成。
采桑子
冰霜林里争先发，独压群花。风送清笳。更引轻烟淡淡遮。
抱墙溪水弯环碧，月色清华。疏影横斜。恰似林逋处士家。
采桑子
冷猿寒雁淮山远，风袅青帘。飞雪廉纤。莫道空中是撒盐。
到时乳鹊喧梧影，晓卷疏帘。彩服巡檐。索共梅花笑语添。
采桑子
春蚕昨夜眠方起，闲了罗机。共采柔枝。桑柘阴阴三月时。
背人佯笑移金钏，惆怅花期。故故留迟。独自归来雨满衣。
采桑子
山蹊小路归来晚，暮雪缤纷。尊酒殷勤。邂逅相从只有君。
全家住处无人到，元在重云。此景谁分。万玉参差更作群。
采桑子
扁舟去作江南客，旅雁孤云。万里烟尘。回首中原泪满巾。
碧山对晚汀洲冷，枫叶芦根。日落波平。愁损辞乡去国人。
采桑子
天高风劲尘寰静，佳节重阳。叶下潇湘。碧海晴空一阵霜。
安排弦管倾芳酝，报答秋光。昼短歌长。红烛黄花夜未央。
采桑子
一番海角凄凉梦，却到长安。翠帐犀帘。依旧屏斜十二山。
玉人为我调琴瑟，颦黛低鬟。云散香残。风雨蛮溪半夜寒。
采桑子
跳珠雨罢风初静，阑槛凭虚。绛阙清都。只在仙人碧玉壶。
九原唤起王摩诘，画作新图。十里芙蕖。乞与知章老鉴湖。
采桑子
云踪老去浑无定，飘泊寒空。又被东风。吹过江南第几峰。
长安市上看花眼，不到衰翁。好趁归鸿。家在西岩碧桂丛。
采桑子
恨君不似江楼月，南北东西。南北东西。只有相随无别离。
恨君却似江楼月，暂满还亏。暂满还亏。待得团团是几时。
采桑子
乱红夭绿风吹尽，小市疏楼。细雨轻鸥。总向离人恨里收。
年年春好年年病，妾自西游。水自东流。不似残花一样愁。
采桑子
霜须七十期同老，云水之乡。总挂冠裳。闲里光阴一倍长。
况逢菊靥篱边笑，风露中香。报答秋光。自有仙人九酝觞。
采桑子
人如濯濯春杨柳，彻骨风流。脱体温柔。牵系多情尽未休。
最怜恰恰新眠起，云雨初收。斜倚琼楼。叶叶眉心一样愁。
采桑子
奇花不比寻常艳，独步南州。往事悠悠。辽鹤重来忆梦游。
仙翁不改青青眼，一醉迟留。妙墨银钩。题作人间第一流。
采桑子
华堂清暑榕阴重，梦里江寒。火齐星繁。兴在冰壶玉井栏。
风枝露叶谁新采，欲饱防慳。遗恨空盘。留取香红满地看。
采桑子
晚来一霎风兼雨，洗尽炎光。理罢笙簧。却对菱花淡淡妆。
绛绡缕薄冰肌莹，雪腻酥香。笑语檀郎。今夜纱厨枕簟凉。
采桑子
清明池馆晴还雨，绿涨溶溶。花里游蜂。宿粉栖香锦绣中。
玉箫声断人何处，依旧春风。万点愁红。乱逐烟波总向东。
采桑子
宝钗楼上妆梳晚，懒上秋千。闲拨沈烟。金缕衣宽睡髻偏。
鳞鸿不寄辽东信，又是经年。弹泪花前。愁入春见十四弦。
采桑子
昔年曾记寻芳处，短帽冲寒。竹处江干。玉面皮儿月下观。
而今老大风流减，百事心阑。谷底林间。坐对横枝只鼻酸。
采桑子
去年岩桂花香里，著意非常。月在东厢。酒与繁华一色黄。
今年杯酒流连处，银烛交光。往事难忘。待把真诚问阿郎。
采桑子
疏帘乍卷孜孜看，冰玉精神。体白停匀。端的于人不薄情。
更无背约和燋燥，各表真诚。才得相亲。切莫分张向别人。
采桑子
一番飞次春风巧，细看工夫。点缀红酥。此际多应别处无。
玉人不与花为主，辜负芳菲。香透帘帏。谁向钗头插一枝。
采桑子
烟迷露麦荒池柳，洗雨烘晴。洗雨烘晴。一样春风几样青。
提壶脱袴催归去，万恨千情。万恨千情。各自无聊各自鸣。
采桑子
连朝雨骤驱春去，瓦注盆倾。不记初春。润柳催花忒有情。
春光解有重来日，宁耐休争。待得秋深。听你无聊点滴声。
采桑子
梅花谢后樱花绽，浅浅匀红。试手天工。百卉千葩一信通。
余寒未许开舒妥，怨雨愁风。结子筠笼。万颗匀圆讶许同。
采桑子
桃花已作东风笑，小蕊嫣然。春色暄妍。缓步烟霞到洞天。
一杯满泻蒲桃绿，且共留连。醉倒花前，也占红香影里眠。
采桑子
中秋过了还逢社，寿我亲闱。百里熙熙。尽道平反赖母慈。
浏川水阔吾山峻，福禄如斯。禄鬓青眉。子又生孙孙又儿。
采桑子
饯筵绿绕红围处，只这孩儿。两泪垂垂。不忍教人遽别离。
别离不作多时计，千日为期。却恐归时。人道寻春已较迟。
采桑子
萧萧两鬓吹华发，老眼全昏。徙倚衡门。岁晚寒消涧水痕。
含情更觉沧洲远，欲语谁论。窈窕孤村。细雨梅花只断魂。
采桑子
华灯自是年年好，月淡烟空。依旧东风。箫鼓吹香醉脸融。
谢他诗侣还相觅，雨迹云踪。不分情浓。柳浅梅深鬓影松。
采桑子
茜罗结就丁香颗，颗颗相思。犹记年时。一曲春风酒一卮。
彩鸾依旧乘云到，不负心期。清睡浓时。香趁银屏胡蝶飞。
采桑子
水亭花上三更月，扇与人闲。弄影阑干。玉燕重抽拢坠簪。
心期偷卜新莲子，秋入眉山。翠破红残。半簟湘波生晓寒。
采桑子
西园冷罥秋千索，雨透花颦。雨过花皴。近觉江南无好春。
杜郎不恨寻芳晚，梦里行云。陌上行尘。最是多愁老得人。
采桑子
百花丛里花君子，取信东君。取信东君。名策花中第一勋。
结成宝鼎和羹味，多谢东君。多谢东君。香遍还应号令春。
采桑子
佳人满劝金蕉叶，夜玉春温。别后黄昏。燕子楼高月一痕。
年年依旧梨花雨，粉泪空存。流水孤村。不着寒鸦也断魂。
采桑子
障泥油壁人归后，满院花阴。楼影沈沈。中有伤春一片心。
间穿绿树寻梅子，斜日笼明。团扇风轻。一径杨花不避人。
采桑子
江南二月春深浅，芳草青时，燕子来迟。翦翦轻寒不满衣。
清宵欲寐还无寐，顾影颦眉。整带心思。一样东风两样吹。
采桑子
与君别后愁无限，永远团圞。间阴多方。水远山遥过断肠。
终朝等候郎音耗，捱过春光。烟水茫茫。梅子青青又待黄。
风入松
崇峦雨过碧瑶光。花木递幽香。青冥杳霭无尘到，比龙宫、分外清凉。霁景一楼苍翠。薰风满壑笙簧。
不妨终日此徜徉。宇宙总俳场。石边试剑人何在，但荒烟、蔓草迷茫。好酹杯中芳酒，少留树杪斜阳。
风入松
芳丛簇簇水滨生。勾起午风清。六花大似天边雪，又几时、雪有三层。明艳射回蜂翅，净香薰透蝉声。
晚檐人共月同行。疏影动银屏。指尖轻捻都如玉，听画栏、高啭流莺。道是花枝比得，不成花也多情。
风入松
春风吴柳几番黄。欢事小蛮窗。梅花正结双头梦，被玉龙、吹散幽香。昨夜灯前歌黛，今朝陌上啼妆。
最怜无侣伴雏莺。桃叶已春江。曲屏先暖鸳衾惯，夜寒深、都是思量。莫道蓝桥路远，行云中隔幽坊。
风入松
听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。
西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。
风入松
兰舟高荡涨波凉。愁被矮桥妨。暮烟疏雨西园路，误秋娘、浅约宫黄。还泊邮亭唤酒，旧曾送客斜阳。
蝉声空曳别枝长。似曲不成商。御罗屏底翻歌扇，忆西湖、临水开窗。和醉重寻幽梦，残衾已断熏香。
风入松
一番疏雨洗芙蓉。玉冷佩丁东。辘轳听带秋声转，早凉生、傍井梧桐。欢宴良宵好月，佳人修竹清风。
临池飞阁乍青红。移酒小垂虹。贞元供奉梨园曲，称十香、深蘸琼钟。醉梦孤云晓色，笙歌一派秋空。
风入松
画船帘密不藏香。飞作楚云狂。傍怀半卷金炉烬，怕暖销、春日朝阳。清馥晴熏残醉，断烟无限思量。
凭阑心事隔垂杨。楼燕销幽妆。梅花偏恼多情月，慰溪桥、流水昏黄。哀曲霜鸿凄断，梦魂寒蝶幽扬。
风入松
一帆江上暮潮平。骑鹤过瑶京。湘波山色青天外，红香荡、玉佩东丁。西圃仍圆夜月，南风微弄秋声。
阿咸才俊玉壶冰。王母最怜生。万年枝上千年叶，垂杨鬓、春共青青。连唤碧筒传酒，云回一曲双成。
风入松
西清人住水云乡。心静日偏长。闲中自乐壶天趣，笑红尘、谁是羲皇。垒嶂双溪争似，西湖雨色晴光。
碧龟巢处藕花香。波影浸书床。庭前一种红兰树，薰风又、吹长瑶芳。竹外椿前舞采，柳边槐底鸣榼。
风入松
柳梢烟软已璁珑。娇眼试东风。情丝又逐青丝乱，剩寒轻、犹恋芳栊。笋玉新裁早燕，杏钿时引晴蜂。
当时兰柱系花骢。人在小楼东。莺娇戏索迎春句，爱露笺、新染香红。未信闲情便懒，探花拚醉琼钟。
风入松
老来学圃乐年华。茅屋短篱遮。儿孙戏逐田翁去，小桥横、路转三叉。细雨一犁春意，西风万宝生涯。
携筇犹记度晴沙。流水带寒鸦。门前少得宽闲地，绕平畴、尽是桑麻。却笑牧童遥指，杏花深处人家。
风入松
卷舒无意入虚玄。丘壑伴云烟。石根清气千年润，覆孤松、深护啼猿。霭霭静随仙隐，悠悠闲对僧眠。
傍花懒向小溪边。空谷覆流泉。浮踪自感今如此，已无心、万里行天。记得晋人归去，御风飞过斜川。
风入松
小窗晴碧飐帘波。昼影舞飞梭。惜春休问花多少，柳成阴、春已无多。金字初寻小扇，铢衣早试轻罗。
园林未肯受清和。人醉牡丹坡。啸歌且尽平生事，问东风、毕竟如何。燕子寻常巷陌，酒边莫唱西河。
风入松
松风掩昼隐深清。流水自泠泠。一从柯烂归来后，爱弦声、不爱枰声。颇笑山中散木，翻怜爨下劳薪。
透云远响正丁丁。孤凤划然鸣。疑行岭上千秋雪，语高寒、相应何人。回首更无寻处，一江风雨潮生。
风入松
晴岚暖翠护烟霞。乔木晋人家。幽居只恐归图画，唤樵青、多种桑麻。门掩推敲古意，泉分冷淡生涯。
无边风月乐年华。留客可茶瓜。任他车马虽嫌僻，笑喧喧、流水寒鸦。小隐正宜深静，休栽湖上梅花。
风入松
门前山可久长看。留住白云难。溪虚却与云相傍，对白云、何必深山。爽气潜生树石，晴光竟入阑干。
旧家三径竹千竿。苍雪拂衣寒。绿蓑青笠玄真子，钓风波、不是真闲。得似壶中日月，依然只在人间。
风入松
一瓢饮水曲肱眠。此乐不知年。今朝忽上龙峰顶。却元来、有此甘泉。洗却平生尘土，慵游万里山川。
照人如鉴止如渊。古窦暗涓涓。当时桑苎今何在，想松风、吹断茶烟。著我白云堆里，安知不是神仙。
风入松
新篁依约佩初摇。老石润山腰。逸人未必犹酣酒，正溪头、风雨潇潇。砺齿犹随市隐，虚心肯受春招。
从教三径入渔樵。对此觉尘消。娟枝冷叶无多子，伴明窗、书卷诗瓢。清过炎天梅蕊，淡欺雪里芭蕉。
风入松
一春长费买花钱。日日醉花边。玉骢惯识西湖路，骄嘶过、沽酒垆前。红杏香中箫鼓，绿杨影里秋千。
暖风十里丽人天。花厌髻云偏。画船载取春归去，馀情寄、湖水湖烟。明日重扶残醉，来寻陌上花钿。
风入松
断芜幽树际烟平。山外又山青。天南海北知何极，年年是、匹马孤征。看尽好花成子，暗惊新笋抽林。
岁华情事苦相寻。弱雪鬓毛侵。十千斗酒悠悠醉，斜河界、白日云心。孤鹤尽边天阔，清猿咽处山深。
风入松
春寒懒下碧云楼。花事等闲休，红线湿透秋千索，记伴仙、曾倚娇柔。重叠黄金约臂，玲珑翠玉搔头。
薰炉谁熨暖衣篝。消遣酒醒愁。旧巢未著新来燕，任珠帘、不上琼钩。何处东风院宇，数声揭调甘州。
风入松
少年心醉杜韦娘。曾格外疏狂。锦笺预约西湖上，共幽深、竹院松窗。愁夜黛眉颦翠，惜归罗帕分香。
重来一梦觉黄粱。空烟水微茫。如今眼底无姚魏，记旧游、凝伫凄凉。入扇柳风残酒，点衣花雨斜阳。
风入松
东楼烟重暗山光。春意堕微茫。小红嫩绿匀如剪，黯无言、云渡澄江。没处与人逍遣，倚兰情寄斜阳。
共君今夜举清觞。投老各殊方。痴儿官事何时了，恨花时、潘鬓先霜。唤取客帆聊住，将予同下潇湘。
风入松
霏霏小雨恼春光。烟水更弥茫。昨宵把酒高歌处，任一声、鸡唱清江。憔悴杏花如许，情怀应似东阳。
宿酲犹在莫传觞。消闷苦无方。几时玉杵蓝桥路，约云英、同捣玄霜。冷落黄昏庭院，梦回家在三湘。
风入松
曾闻几度说京华。愁压帽檐斜。朝衣熨贴天香在，如今但、弹指兰阇。不是柴桑心远，等闲过了元嘉。
长生休说枣如瓜。壶日自无涯。河倾南纪明奎璧，长教见、寿珪成霞。但得重携溪上，年年人共梅花。
风入松
一冬不见雪花飞。爱日荡晴晖。腊残未解寒塘冻，东风细、已露春期。正是年时策马，相随村落寻梅。
故人别久信音稀。排闷有新诗。雁声北去江城暖，暗舒展、花柳容仪。屈指烧灯不远，等闲休锁双眉。
定风波
素藕抽条未放莲。晚蚕将茧不成眠。若比相思如乱絮。何异。两心俱被暗丝牵。
暂见欲归还是恨。莫问。有情谁信道无缘。有似中秋云外月。皎洁。不团圆待几时圆。
定风波
把酒花前欲问他。对花何吝醉颜酡。春到几人能烂赏。何况。无情风雨等闲多。
艳树香丛都几许。朝暮。惜红愁粉奈情何。好是金船浮玉浪。相向。十分深送一声歌。
定风波
把酒花前欲问伊。忍嫌金盏负春时。红艳不能旬日看。宜算。须知开谢只相随。
蝶去蝶来犹解恋。难见。回头还是度年期。莫候饮阑花已尽。方信。无人堪与补残枝。
定风波
把酒花前欲问公。对花何事诉金钟。为问去年春甚处。虚度。莺声撩乱一场空。
今岁春来须爱惜。难得。须知花面不长红。待得酒醒君不见。千片。不随流水即随风。
定风波
把酒花前欲问君。世间何计可留春。纵使青春留得住。虚语。无情花对有情人。
任是好花须落去。自古。红颜能得几时新。暗想浮生何时好。唯有。清歌一曲倒金尊。
定风波
过尽韶华不可添。小楼红日下层檐。春睡觉来情绪恶。寂寞。杨花缭乱拂珠帘。
早是闲愁依旧在。无奈。那堪更被宿酲兼。把酒送春惆怅甚。长恁。年年三月病厌厌。
定风波
对酒追欢莫负春。春光归去可饶人。昨日红芳今绿树。已暮。残花飞絮两纷纷。
粉面丽姝歌窈窕。清妙。尊前信任醉醺醺。不是狂心贪燕乐。自觉。年来白发满头新。
定风波
把酒花前欲问伊。问伊还记那回时。黯淡梨花笼月影。人静。画堂东畔药阑西。
及至如今都不认。难问。有情谁道不相思。何事碧窗春睡觉。偷照。粉痕匀却湿胭脂。
定风波
自断此生休问天。白头波上泛孤船。老去文章无气味。惟悴。不堪驱使菊花前。
闻道使君携将吏。高会。参军吹帽晚风颠。千骑插花秋色暮。归去。翠娥扶入醉时肩。
定风波
万里黔中一漏天。屋居终日似乘船。及至重阳天也霁。催醉。鬼门关外蜀江前。
莫笑老翁犹气岸。君看。几人黄菊上华颠。戏马台南追两谢。驰射。风流犹拍古人肩。
定风波
晚岁监州闻荔枝。赤英垂坠压阑枝。万里来逢芳意歇。愁绝。满盘空忆去年时。
润草山花光照坐。春过。等闲桃李又累累。境负寒泉浸红皱。消瘦。有人花病损香肌。
定风波
把酒花前欲问溪。问溪何事晚声悲。名利往来人尽老。谁道。溪声今古有休时。
且共玉人斟玉醑。休诉。笙歌一曲黛眉低。情似长溪长不断。君看。水声东去月轮西。
定风波
小院难图云雨期。幽欢浑待赏花时。到得春来君却去。相误。不须言语泪双垂。
密约尊前难嘱付。偷顾。手搓金橘敛双眉。庭榭清风明月媚。须记。归时莫待杏花飞。
定风波
上客休辞酒浅深。素儿歌里细听沈。粉面不须歌扇掩，闲静，一声一字总关心。
花外黄鹂能密语。休诉。有花能得几时斟。画作远山临碧水。明媚。梦为胡蝶去登临。
定风波
花倚东风柳弄春。分明浅笑与轻颦。更忆当时声细细，偎人。秦筝轻衬砑罗裙。
别后此欢谁更共。春梦。只凭胡蝶伴飞魂。独倚高楼还日暮。情绪。浮烟漠漠雨昏昏。
定风波
牛女心期与目成。弥弥脉脉得盈盈。今夕银河凭鹊度。相遇。玉钩新吐照云屏。
行旆雍容留宴语。将暮。方携珠袖到山亭。寂寞江天正云雾。回顾。不应中有少微星。
定风波
千叠云山万里流。坐中碧落与鳌头。真意见嬉吾已领。烟景。不辞捧诏久汀洲。
老去一官真是漫。溪岸。独余此兴未能收。留与吴儿传胜事。长记。赤阑桥上揽清秋。
定风波
共喜新凉大火流。一声水调听歌头。况有修蛾兼粉领。佳景。谢公无不碍沧洲。
平昔短檠真大漫。气岸。老来都向酒杯收。云水光中修禊事。犹记。转头不觉已三秋。
定风波
破萼初惊一点红。又看青子映帘栊。冰雪肌肤谁复见。清浅。尚余疏影照晴空。
惆怅年年桃李伴。肠断。只应芳信负东风。待得微黄春亦暮。烟雨。半和飞絮作濛濛。
定风波
渺渺空波下夕阳。睡痕初破水风凉。过雨归云留不住。何处。远村烟树半微茫。
莫笑经年人老矣。归计。得迟留处也何妨。老子兴来殊不浅。帘卷。更邀明月坐胡床。
定风波
斜汉初看素月流。坐惊金饼出云头。华发萧然吹素领。光景。何妨分付属沧洲。
莫待霜花飘烂漫。萍岸。更凭佳句尽拘收。解与破除消万事，犹记。一尊同得二年秋。
定风波
九日登临有故常。随晴随雨一传觞。多病题诗无好句。孤负。黄花今日十分黄。
记得眉山文翰老。曾道。四时佳节是重阳。江海满前怀古意。谁会。阑干三抚独凄凉。
定风波
雪后篱边冷未晴。江天浓淡暗还明。断续流香传玉蓓。心醉。临风嗅蕊不胜清。
映竹幽姿深有思。何似。照溪真色更多情。待得微酸藏傅粉。黄嫩。湿云潜放雨轻轻。
定风波
捍拨金泥雅制新。紫檀槽映小腰身。娅姹雏莺相对语。欣睹。上林花底暖生春。
飒飒胡沙飞指下。休讶。一般奇绝称精神。向道曲终多少意。须记。昭阳殿里旧承恩。
定风波
上苑秾芳初雨晴。香风袅袅泛轩楹。犹记洛阳开小宴。娇面。粉光依约认倾城。
流落江南重此会。相对。金蕉蘸甲十分倾。怕见人间春更好。向道。如今老去尚多情。
定风波
曲曲阑干曲曲池。万红缭绕锦相围。花到黄昏思欲睡。休睡。眼前都是好相知。
银烛转添花转好，人在，花深深处更相宜。似此好花须爱惜。休惜。鬓边消得两三枝。
定风波
问讯山东窦长卿。苍苍云外且垂纶。流水落花都莫问，等取，榆林沙月静边尘。
江面不如杯面阔，卷起，五湖烟浪入清尊。醉倒投床君且睡，却怕，挑灯看剑忽伤神。
定风波
白璧黄金爵上卿。紫宸殿下拜丝纶。才出龙门开虎帐，但看，甲光如水夜无尘。
古古今今男子事，摇动，芙蓉旗影入金尊。到得关河公事了，早去，白云堆里养精神。
定风波
月殿移根入帝乡。风流犹是旧时妆。猩血染成丹杏脸。浓点。郁金笼就赭衣黄。
浪说锦城元自少。不道。只今何啻五枝芳。试问司花谁是主。传语。且烦都与十分香。
定风波
何必穿针上彩楼。剖瓜插竹诉穷愁。闻道天孙相会处，银汉无津，不待泛兰舟。
动是隔年寻素约，何似，每逢清梦且嬉游。但得举杯开笑口，对月临风，总胜鹊桥秋。
定风波
休卧元龙百尺楼。眼高照破古今愁。若不擎天为八柱，且学鸱夷，归泛五湖舟。
万里西南天一角，骑气乘风，也作等闲游。莫道玉关人老矣，壮志凌云，依旧不惊秋。
定风波
少日春怀似酒浓。插花走马醉千钟。老去逢春如病酒。唯有。茶瓯香篆小帘栊。
卷尽残花风未定。休恨。花开元自要春风。试问春归谁得见。飞燕。来时相遇夕阳中。
定风波
山路风来草木香。雨余凉意到胡床。泉石膏肓吾已甚。多病。提防风月费遍章。
孤负寻常山简醉。独自。故应知子草玄忙。湖海早知身汗漫。谁伴。只甘松竹共凄凉。
定风波
听我尊前醉后歌。人生亡奈别离何。但使情亲千里近，须信。无情对面是山河。
寄语石头城下水。居士。而今浑不怕风波。借使未如鸥鸟惯。相伴。也应学得老渔蓑。
定风波
仄月高寒水石乡。倚空青碧对禅床。白发自怜心似铁。风月。使君子细与平章。
已判生涯筇竹杖。来往。却惭沙鸟笑人忙。便好剩留黄绢句。谁赋。银钩小草晚天凉。
定风波
昨夜山公倒载归。儿童应笑醉如泥。试与扶头浑未醒。休问。梦魂犹在葛家溪。
千古醉乡来往路。知处。温柔东畔白云西。起向绿窗高处看。题遍。刘伶元自有贤妻。
定风波
春到蓬壶特地晴。神仙队里相公行。翠玉相挨呼小字。须记。笑簪花底是飞琼。
总是倾城来一处。谁妒。谁携歌舞到园亭。柳妒腰肢花妒艳。听看。流莺直是妒歌声。
定风波
百紫千红过了春。杜鹃声苦不堪闻。却解啼教春小住。风雨。空山招得海棠魂。
一似蜀宫当日女。无数。猩猩血染赭罗巾。毕竟花开谁作主。记取。大都花属惜花人。
定风波
莫望中州叹黍离。元和圣德要君诗。老去不堪谁似我。归卧。青山活计费寻思。
谁筑诗墙高十丈。直上。看君斩将更搴旗。歌舞正浓还有语。记取。须髯不似少年时。
定风波
金印累累佩陆离。河梁更赋断肠诗。莫拥旌旗真个去。何处。玉堂元自要论思。
且约风流三学士。同醉。春风看试几枪旗。从此酒酣明月夜。耳热。那边应是说侬时。
定风波
把酒花前欲问天。春来秋去苦茫然。风雨满枝花满地。何事。却教纤草占流年。
试把钿筝重促柱。无绪。酒阑清泪滴朱弦。赖有玉人相顾好。轻笑。却疑春色在婵娟。
定风波
不是无心惜落花。落花无意恋春华。昨日盈盈枝上笑。谁道。今朝吹去落谁家。
把酒临风千种恨。难问。梦回云散见无涯。妙舞清歌谁是主。回顾。高城不见夕阳斜。
END